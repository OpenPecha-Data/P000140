༄༅། །རྗེ་བཙུན་དམ་པ་དབྱངས་ཅན་བཟང་པོས་ཉེ་བར་སྩལ་བའི་རླུང་སེམས་དབྱེར་མེད་ཀྱི་ཁྲིད་ལེགས་པར་བཞུགས་སོ། །
མཛད་པ་པོ། ༧ཀརྨ་པ་མི་བསྐྱོད་རྡོ་རྗེ།
པར་སྐྲུན་གསལ་བཤད།
ད་ལམ༧རྒྱལ་བའི་དབང་པོ་ཀརྨ་པ་མི་བསྐྱོད་རྡོ་རྗེས་མཛད་པའི་རླུང་སེམས་དབྱེར་མེད་ཀྱི་ཁྲིད་འདི་ཉིད་ཝཱ་ཎ་བཛྲ་བིདྱཱ་དཔེ་མཛོད་ཁང་ནས་པར་སྐྲུན་གནང་བའི་སྐབས་སུ། རྒྱུ་སྦྱོར་བ་ཙཱ་འདྲ་ཐེབས་རྩ་ཚོགས་པ་ནས་པར་སྐྲུན་འགྲོ་གྲོན་གནང་བ་ལ་འདི་གའི་དཔེ་མཛོད་ནས་བཀའ་དྲིན་ཆེ་ཞུ་བ་དང༌། མ་དཔེ་ཇི་བཞིན་ཆད་ལྷག་མེད་པར་ཞུ་སྒྲིག་བགྱིས་ཁུལ་བྱེད་ཀྱང༌། ནོར་འཁྲུལ་རིགས་ཡོད་ངེས་པས་རྒྱ་ཆེའི་ཀློག་པ་པོ་རྣམས་ཀྱིས་སྐྱོན་འདོན་ལ་དགོངས་འཆར་ལྷུག་སྩོལ་ཡོང་བ་ཞུ། ཞེས་བཛྲ་བིདྱཱ་དཔེ་མཛོད་ཁང་དུ་སྣར་བཀྲ་ཤིས་ཕུན་ཚོགས་མིང་ཅན་པས་ཕྱི་ལོ་༢༠༡༤ ཟླ་༨ ཚེས་༢༢ ཉིན་བྲིས་པ་དགེ་ལེགས་སུ་གྱུར་ཅིག །
༄༅། །རྗེ་བཙུན་དམ་པ་དབྱངས་ཅན་བཟང་པོས་ཉེ་བར་སྩལ་བའི་རླུང་སེམས་དབྱེར་མེད་ཀྱི་ཁྲིད་ལེགས་པར་བཞུགས་སོ། །
༄༅། །དཔལ་ལྡན་བླ་མ་དམ་པ་དཔའ་བོའི་དབང་པོ་སངས་རྒྱས་མཉན་པ་གྲུབ་ཐོབ་དང༌། ཡུམ་བཅོམ་ལྡན་འདས་མ་རྡོ་རྗེ་ཕག་མོའི་ཞབས་ཐ་དད་པར་མ་གྱུར་པ་ལ་ཕྱག་འཚལ་ལོ། །ཐིག་སྟོང་ཡིག་དྲུག་༼འདིར་ལག་ན་བརྗོད་སྤྲོས་དང་བྲལ་བའི་བདེ་བར་གཤེགས་པ་རྟེན་བརྟེན་པར་བཅས་པ་མཚོན་པར་བྱེད་པ་ལ། བརྟེན་པ་ཤེས་རབ་ཨེ་ཡིག་གི་དོན་ལ། གཞི་དུས་ཀྱི་སྒྲིབ་བཅས་འབྲས་དུས་སྒྲིབ་བྲལ་དུ་གནས་གྱུར་དགོས་པས། དེའི་ཕྱིར་དྲི་མེད་འོད་ལས། རྣམ་པར་ཤེས་པའི་ཕུང་པོ་དང་ནམ་མཁའི་ཁམས་དང་རྣ་བ་དང་ཆོས་ཀྱི་ཁམས་དང་བྷ་ག་དང་ཁུ་བ་འཕོ་བ་སྟེ་འདི་རྣམས་སྒྲིབ་པ་མེད་པར་རྣམ་པ་ཐམས་ཅད་པའི་སྟོང་ཉིད་དོ། །དབུས་མ་གཞོམ་དུ་མེད་པའི་སྟེང་དུ་འདིའི་མིང་གི་མཚན་མ་ཀ་སྡེའི་བདག་ཉིད་ཀ་ཡིག་གསལ་བྱེད་བརྗོད་དུ་མེད་པ་སྟེ་ཐིག་ལེ་དང་པོའོ། །འདུ་བྱེད་ཀྱི་ཕུང་པོ་དང་རླུང་གི་ཁམས་དང་སྣ་དང་རེག་བྱ་དང་ངག་དང་བཤང་བ་འཛག་པ་སྟེ་འདི་རྣམས་སྒྲིབ་པ་མེད་པ་རྣམ་པ་ཐམས་ཅད་པའི་སྟོང་ཉིད་དོ། །ཤར་གྱི་མཚན་མའི་ཤར་དུ་འདིའི་མིང་གི་མཚན་མ་ཅ་སྡེའི་བདག་ཉིད་ཙ་ཡིག་གསལ་བྱེད་བརྗོད་དུ་མེད་པ་སྟེ་ཐིག་ལེ་སྟོང་པ་གཉིས་པའོ། །ཚོར་བའི་ཕུང་པོ་དང་མེའི་ཁམས་དང་མིག་དང་རོ་དང་ལག་པ་དང་འགྲོ་བ་སྟེ་འདི་རྣམས་སྒྲིབ་པ་མེད་པ་རྣམ་པ་ཐམས་ཅད་པའི་སྟོང་ཉིད་དོ། །ལྷོའི་མཚན་མའི་ལྷོར་འདིའི་མིང་གི་མཚན་མ་ཊ་སྡེའི་བདག་ཉིད་ཊ་ཡིག་གསལ་བྱེད་བརྗོད་དུ་མེད་པ་སྟེ་ཐིག་ལེ་སྟོང་པ་གསུམ་པའོ། །འདུ་ཤེས་ཀྱི་ཕུང་པོ་དང་ཆུའི་ཁམས་དང་ལྕེ་དང་གཟུགས་དང་རྐང་པའི་དབང་པོ་དང་ལེན་པ་སྟེ་འདི་རྣམས་སྒྲིབ་པ་མེད་པ་རྣམ་པ་ཐམས་ཅད་པའི་སྟོང་ཉིད་དོ། །བྱང་གི་མཚན་མའི་བྱང་དུ་འདིའི་མིང་གི་མཚན་མ་པ་སྡེའི་བདག་ཉིད་པ་ཡིག་གསལ་བྱེད་བརྗོད་དུ་མེད་པ་སྟེ་ཐིག་ལེ་སྟོང་པ་བཞི་པའོ། །གཟུགས་ཀྱི་ཕུང་པོ་དང་སའི་ཁམས་དང་ལུས་ཀྱི་དབང་པོ་དང་དྲི་དང་བཤང་ལམ་དང་བརྗོད་པ་སྟེ་འདི་རྣམས་སྒྲིབ་པ་མེད་པ་རྣམ་པ་ཐམས་ཅད་པའི་སྟོང་པ་ཉིད་དོ། །ནུབ་ཀྱི་མཚན་མའི་ནུབ་ཏུ་འདིའི་མིང་གི་མཚན་མ་ཏ་སྡེའི་བདག་ཉིད་ཏ་ཡིག་གསལ་བྱེད་བརྗོད་དུ་མེད་པ་སྟེ་ཐིག་ལེ་སྟོང་པ་ལྔ་པའོ། །ཡེ་ཤེས་ཀྱི་ཕུང་པོ་དང་ཡེ་ཤེས་ཀྱི་ཁམས་དང་ཡིད་དང་སྒྲ་དང་མཆོག་གི་དབང་པོ་དང་དྲི་ཆུ་འཛག་པ་སྟེ་འདི་རྣམས་སྒྲིབ་པ་མེད་པ་རྣམ་པ་ཐམས་ཅད་པའི་སྟོང་པ་ཉིད་དོ། །དབུས་མ་གཞོམ་དུ་མེད་པའི་མཚན་མའི་འོག་ཏུ་འདིའི་མིང་གི་མཚན་མ་ས་སྡེའི་བདག་ཉིད་ས་ཡིག་གསལ་བྱེད་བརྗོད་དུ་མེད་པ་སྟེ་ཐིག་ལེ་སྟོང་གཟུག་པའོ། །
དེ་ལྟར་ན་ཐིག་ལེ་སྟོང་པ་འགྱུར་མེད་དྲུག་གི་ཆོས་འབྱུང་དང་རྡོ་རྗེ་འཛིན་པ་ཨེ་ཡིག་སྟེ་སྟོང་པ་ཉིད་དམིགས་པ་དང་བཅས་པ་པྲ་ཕབ་པའི་རང་བཞིན་ཅན་ནོ། །ཞེས་འབྱུང་བས་དེ་ལྟར་གསལ་བྱེད་ཀྱི་ཡི་གེ་ཐམས་ཅད་བརྗོད་བྲལ་སྟོང་པའི་ཡི་གེ་དྲུག་ཏུ་ཐིམ་པ་ལས་སླར་ཨེ་ཡིག་ཤར་བ་ནི། ཐབས་བདེ་བ་ཆེན་པོས་མ་དག་པའི་ཆོས་སོ་དྲུག་ཐོས་པས་ཁྱད་པར་དུ་བྱས་པའི་སྟོབས་ཀྱིས་རྣམ་ཀུན་མཆོག་ལྡན་གྱི་སྟོང་ཉིད་ཤེས་རབ་མ་དང་རྡོ་རྗེ་སེང་གེའི་ཁྲིར་གྱུར་པའོ། །འདི་ལ་སྟོང་ཉིད་ཀྱི་སྐུ་ཞེས་བརྗོད་པ་ནི། ཤེས་རབ་ཀྱི་གནས་ལུགས་འདི་ལྟར་རྟོགས་པའི་དབྱིངས་ལས་རྡོ་རྗེའི་སྐུ་གསུང་ཐུགས་ཐམས་ཅད་འབྱུང་བའོ། །མཆན།༽གཅིག་གྱུར་སྟོང་ཉིད་སྐུ། །སྟོང་ཆེན་ཡིག་ལྔ་༼དེའང་དྲི་མེད་འོད་ལས། ཡེ་ཤེས་ཀྱི་ཕུང་པོ་དང་རྣམ་ཤེས་ཀྱི་ཕུང་པོ་དང་ཡེ་ཤེས་ཀྱི་ཁམས་དང་ནམ་མཁའི་ཁམས་དང་ཡིད་དང་རྣ་བ་དང་སྒྲ་དང་ཆོས་ཀྱི་ཁམས་དང་མཆོག་གི་དབང་པོ་དང་བྷ་ག་དང་དྲི་ཆུ་འཛག་པ་དང་ཁུ་བ་འཕོ་བའོ། །འདི་རྣམས་སྒྲིབ་པ་མེད་པ་ཉིད་དང་རོ་མཉམ་པ་ཉིད་དང་གཅིག་ཏུ་འདྲེས་པར་གྱུར་པ་ཉིད་ལ་སྟོང་པ་ཞེས་བརྗོད་དོ། །ཐམས་ཅད་དངོས་པོ་མེད་པ་ནི་མ་ཡིན་ཏེ། རྣལ་འབྱོར་པས་རང་རིག་པ་ཉིད་ཀྱི་ཕྱིར་རོ། །དེ་ཉིད་ནི་རྒྱལ་བ་རྣམས་ཀྱིས་གཞོམ་དུ་མེད་པར་གསུངས་ཏེ། གཞོམ་དུ་མེད་པ་འདིའི་མིང་གི་མཚན་མ་ནི་ལྷོ་དང་བྱང་དང་ཤར་དང་ནུབ་ཀྱི་དབུས་སུ་གྲི་གུག་གི་རྣམ་པ་རི་མོ་ཙམ་བརྗོད་དུ་མེད་པ་སྟེ་སྟོང་པ་ཆེན་པོ་འགྱུར་མེད་དང་པོའོ། །དེའི་འོག་ཏུ་ཡེ་ཤེས་ཀྱང་ཞེས་པ་འདིར་ཀྱང་ཡིག་ནི་སྡུད་པའི་དོན་དུ་བསྟན་ཏེ་སྡུད་པའི་དོན་གོ་བར་བྱེད་པའི་ཕྱིར། ཡེ་ཤེས་ཞེས་པའི་མིང་འདིས་སྟོང་པ་གསུམ་པ་ཞེས་པ་རྟོགས་པར་བྱ་བ་འདི་ལྟ་སྟེ། ཚོར་བའི་ཕུང་པོ་དང་མེའི་ཁམས་དང་མིག་དང་རོ་དང་ལག་པ་དང་འགྲོ་བའོ། །
འདི་རྣམས་སྒྲིབ་པ་མེད་པ་ཉིད་དང་རོ་མཉམ་པ་ཉིད་དང་གཅིག་ཏུ་འདྲེས་པར་གྱུར་པ་ནི་ཡེ་ཤེས་ཏེ་སྟོང་པ་ཆེན་པོ་འགྱུར་མེད་གསུམ་པའོ། །འདིའི་མིང་གི་མཚན་མ་ནི་དབུས་མ་གཞོམ་དུ་མེད་པའི་མཚན་མའི་ལྷོ་རུ་ཐིག་ལེ་གཉིས་ཏེ་བརྗོད་དུ་མེད་པའོ། །ཐིག་ལེ་ཞེས་པའི་མིང་འདིས་སྟོང་པ་བཞི་པ་རྟོགས་པར་བྱ་སྟེ་སྔ་མའི་ཀྱང་ཡིག་གི་ཕྱིར་རོ། །འདི་ལྟ་སྟེ། འདུ་ཤེས་ཀྱི་ཕུང་པོ་དང་ཆུའི་ཁམས་དང་ལྕེ་དང་གཟུགས་དང་རྐང་པ་དང་ལེན་པའོ། །འདི་རྣམས་སྒྲིབ་པ་མེད་པ་ཉིད་དང་རོ་མཉམ་པ་ཉིད་དང་གཅིག་ཏུ་འདྲེས་པར་གྱུར་པ་ཉིད་ནི་ཐིག་ལེ་སྟོང་པ་ཆེན་པོ་འགྱུར་མེད་བཞི་པའོ། །འདིའི་མིང་གི་མཚན་མ་ནི་དབུས་ཀྱི་མཚན་མའི་བྱང་དུ་ཐིག་ལེ་གཅིག་སྟེ་བརྗོད་དུ་མེད་པའོ། །མཆོག་དང་རྡོ་རྗེ་འཛིན་པ་ཞེས་པ་ཉིད་ཀྱང༌། མཆོག་དང་རྡོ་རྗེ་འཛིན་པ་ནི་མཆོག་དང་རྡོ་རྗེ་འཛིན་པ་སྟེ་གཅིག་ཟླས་དབྱེ་བའི་ཕྱིར་རོ། །སྔར་གྱི་ཀྱང་ཡིག་ལས་གསལ་པོ་འདི་སྟོང་པའི་མིང་དུ་འགྱུར་རོ། །མཆོག་གི་དང་པོའི་མིང་གིས་སྟོང་པ་གཉིས་པ་ཞེས་བརྗོད་པ་ནི་འདི་ལྟ་སྟེ། འདུ་བྱེད་ཀྱི་ཕུང་པོ་དང་རླུང་གི་ཁམས་དང་སྣ་དང་རེག་བྱ་དང་ངག་གི་དབང་པོ་དང་བཤང་བ་འཛག་པའོ། །འདི་རྣམས་སྒྲིབ་པ་མེད་པ་ཉིད་དང་རོ་མཉམ་པ་ཉིད་དང་གཅིག་ཏུ་འདྲེས་པ་ཉིད་ནི་མཆོག་སྟེ་སྟོང་པ་ཆེན་པོ་འགྱུར་མེད་གཉིས་པའོ། །འདིའི་མིང་གི་མཚན་མ་ནི་དབུས་མ་གཞོམ་དུ་མེད་པའི་ཤར་དུ་དབྱུག་པའི་རྣམ་པ་རི་མོ་ཙམ་བརྗོད་དུ་མེད་པའོ། །མཆོག་གཉིས་པའི་མིང་གིས་སྟོང་པ་ལྔ་པ་ཞེས་བརྗོད་པ་འདི་ལྟ་སྟེ། གཟུགས་ཀྱི་ཕུང་པོ་དང་སའི་ཁམས་དང་ལུས་ཀྱི་དབང་པོ་དང་དྲི་དང་བཤང་ལམ་དང་བརྗོད་པའོ། །འདི་རྣམས་ནི་སྒྲིབ་པ་མེད་པ་ཉིད་དང་རོ་མཉམ་པ་ཉིད་དང་གཅིག་ཏུ་འདྲེས་པར་གྱུར་པ་ནི་མཆོག་སྟེ་སྟོང་པ་འགྱུར་མེད་ལྔ་པའོ། །འདིའི་མིང་གི་མཚན་མ་ནི་དབུས་མ་གཞོམ་དུ་མེད་པའི་ནུབ་ཏུ་ཐོང་བའི་རྣམ་པ་བརྗོད་དུ་མེད་པའོ། །དེ་ལྟར་བརྗོད་དུ་མེད་པའི་རིམ་པས་གཅིག་ཏུ་འདྲེས་པར་གྱུར་པ་ལྔ་པ་ནི་སྟོང་པ་ཆེན་པོ་འགྱུར་མེད་ཝྃ་ཡིག་རྡོ་རྗེ་སེམས་དཔའ་བདེ་བ་ཆེན་པོ་རྡོ་རྗེར་བརྗོད་དོ། །
ཞེས་འབྱུང་བས་དེ་ལྟར་དབྱངས་ཀྱི་ཡི་གེ་ཐམས་ཅད་བརྗོད་བྲལ་སྟོང་པ་ཡི་གེ་ལྔར་ཐིམ་པ་ལས། སླར་ཝྃ་ཡིག་ཏུ་ཤར་བ་ནི་ཤེས་རབ་སྟོང་པ་ཉིད་ཀྱིས་མ་དག་པའི་ཆོས་སོ་དྲུག་སྒྲིབ་བྲལ་དུ་རྟོགས་པས་ཁྱད་པར་དུ་བྱས་པའི་བདེ་ཆེན་རྡོ་རྗེ་སེམས་དཔའི་ཧེ་རུ་ཀ་ཁ་སྦྱོར་གྱི་སྐུའོ། །འདི་ལ་བདེ་ཆེན་གྱི་ཐུགས་ཞེས་གཙོ་བོར་སྔགས་ལུགས་ཀྱི་སངས་རྒྱས་བདེ་བའི་རྒྱུས་བདེ་བའི་འབྲས་བུ་སྒྲུབ་པ་ལ་དགོངས་པའོ། །མཆན།༽འདུས་གྱུར་བདེ་མཆོག་ཐུགས། །༼མདོར་ན་ཐིག་སྟོང་ཡིག་ལྔ་ནི། བདེ་བ་དམ་པ་བསྐྱེད་པའི་བྱང་ཆུབ་ཀྱི་སེམས་ཧཾ་ཡིག་དང༌། ཐིག་སྟོང་ཡིག་དྲུག་ནི་སྟོང་ཆེན་རྟོགས་པའི་བྱང་ཆུབ་ཀྱི་སེམས་ཨེ་ཡིག་སྟེ། དེ་གཉིས་ཀྱི་རྡོར་པད་སྦྱོར་བ་མི་བྱེད་པའི་ཕྱག་རྒྱའི་ཟུང་འཇུག་ཏུ་མངོན་པར་རྫོགས་པར་འཚང་རྒྱ་བ་ཕུལ་དུ་དབྱུང་དུ་མེད་པ་ཞིག་སྟེ། དྲི་མེད་འོད་ལས། དེ་ལྟར་ན་སྟོང་པ་ཆེན་པོ་འགྱུར་མེད་ལྔ་ནི་རྡོ་རྗེ་སེམས་དཔའི་ཡུལ་ལ་ཝྃ་ཡིག་སྟེ་ལུས་མེད་རྡོ་རྗེའི་སྒྲུབ་པ་ལ་ཧཾ་ཡིག་གོ། །དེའི་ཕྱི་རོལ་དུ་ཐིག་ལེ་སྟོང་པ་འགྱུར་མེད་དྲུག་ནི་ཝྃ་ཡིག་གི་ཕྱོགས་ལ་རྟེན་ཨ་ཡིག་ཅེས་བརྗོད་ཅིང༌། ཧཾ་ཡིག་གི་ཕྱོགས་ལ་སྐྱེ་གནས་ཀྵ་ཡིག་སྟེ་རྡོ་རྗེ་དང་པདྨ་དང་ཡང་ངོ༌། །ཞེས་སོ། །མཆན།༽རིགས་བཅུའི་༼ཟླ་གསང་ཐིག་ལེ་ལས། རིགས་ནི་རྣམ་པ་བརྒྱར་བསྟན་དང༌། །མདོ་རུ་བསྡུ་ན་རྣམ་པ་ལྔ། །ལུས་དང་ངག་ཡིད་སྦྱོར་བ་ཡི། །གསུམ་དུ་ཡང་ནི་འགྱུར་བ་ཡིན། །ཅེས་པས་རིགས་ལྔ་ལ་ཡབ་ཡུམ་ཐབས་ཤེས་ཀྱི་དབྱེ་བས་བཅུའོ། །མཆན།༽དཀྱིལ་འཁོར་༼ཡང་སྟོང་ཆེན་ཡིག་ལྔ་གཅིག་ཏུ་གྱུར་པ་ཡེ་ཤེས་ལྔའི་རང་བཞིན་ཅན་གྱི་རྡོ་རྗེ་རྩེ་མོ་ལྔ་པའི་བདག་ཉིད་མི་བསྐྱོད་པའི་རིགས་ཡིན་ལ། ཐིག་ལེ་སྟོང་པ་ཡི་གེ་དྲུག་གཅིག་ཏུ་གྱུར་པའི་ཨེ་ཡིག་རྣམ་པ་ཐམས་ཅད་པའི་སྟོང་ཉིད་ཀྱི་ཆོས་འབྱུང་གི་རང་བཞིན་རྡོ་རྗེ་རྩེ་གཅིག་པའི་བདག་ཉིད་རྡོ་རྗེ་སེམས་དཔའི་རང་བཞིན་ཏེ། དབང་མདོར་བསྟན་ལས། དཀྱིལ་འཁོར་བཅུ་པོ་ཡང་དག་སྦྱོར། །སོར་མོ་རྣམས་ནི་ཕན་ཚུན་དུ། །མགོ་བོར་ལག་མཐིལ་སྦྱར་བ་ནི། །གྲི་གུག་དང་བཅས་རྩེ་གཅིག་གོ། །ཞེས་འབྱུང་ངོ༌། །མཆན།༽བདག་ཉིད་རྡོ་རྗེ་སེམས། ཁམས་གསུམ་འཁོར་ལོས་སྒྱུར་རྒྱལ་༼སྔགས་ཀྱི་སངས་རྒྱས་དེ་ཆགས་བྲལ་དང་ཆགས་ཆེན་མཐའ་དག་རྗེས་སུ་འཛིན་དགོས་པས་འཁོར་ལོས་སྒྱུར་རྒྱལ་བཙུན་མོ་ལ་སོགས་པས་བསྐོར་བའི་ཚུལ་ཅན་ནོ། །མཆན།༽དེར་ཕྱག་འཚལ། །ཆགས་དང་བྲལ་ལས་༼ཆགས་དང་བྲལ་ཅེས་པ་འདི་རྒྱུའི་ཐེག་པར་སེམས་ཅན་ཐམས་ཅད་ལ་སྙིང་རྗེའི་ཆགས་པ་དང་བྲལ་བས་སངས་རྒྱས་མི་ཐོབ་པས་དེ་སྡིག་ཆེ་སྟེ། བྱང་ཆུབ་སེམས་ཀྱི་དངོས་ཀྱི་མི་མཐུན་པའི་ཕྱོགས་ཀྱི་འགལ་ཟླ་ཡིན་པའི་ཕྱིར་ཞེས་དགོངས་པའང་སྤྱི་དོན་དུ་ཡིན་མོད། སྦས་དོན་དུ་ཚེ་གཅིག་ལུས་གཅིག་གིས་འཚང་རྒྱ་བ་ལ་གསང་བའི་ཐབས་ཤེས་ཀྱི་སྡོམ་པ་མེད་ན་མི་འབྱུང་ལ། དེའི་ཤེས་རབ་མའི་གཟུགས་སྒྲ་དྲི་རོ་རེག་བྱའི་འདོད་ཡོན་ལ་དགའ་བདེས་དྲངས་པའི་ཆགས་པ་མེད་ན་རྣལ་འབྱོར་བའི་རྩ་དབུ་མའི་ཞལ་འབྱེད་མི་ནུས་ལ། དེ་མ་ཕྱེད་ན་དེ་ལས་འབྱུང་བའི་དད་པའི་རླུང་སེམས་ཀྱིས་མ་དག་པའི་རླུང་སེམས་ཀྱི་འཛག་སྒྲིབ་གཅོད་མི་ནུས་ལ། དེ་མ་ནུས་ན་ཕུལ་དུ་དབྱུང་དུ་མེད་པའི་སྔགས་ལུགས་ཀྱི་སངས་རྒྱས་མི་ཐོབ་པས་དེ་སྡིག་ཆེ་སྟེ། ཚེ་གཅིག་ཏུ་འཚང་རྒྱ་བར་བྱེད་པའི་མི་མཐུན་ཕྱོགས་ཀྱི་འགལ་ཟླ་ཡིན་པའི་ཕྱིར། འདུས་པ་ལས། དཀའ་ཐུབ་སྡོམ་པ་མི་ཟད་པ། །བསྟེན་ཀྱང་འགྲུབ་པར་མི་འགྱུར་གྱི། །འདོད་པའི་ལོངས་སྤྱོད་ཐམས་ཅད་ལ། །བསྟེན་ན་མྱུར་དུ་འགྲུབ་པར་འགྱུར། །ཞེས་སོ། །ཡང་འདིའི་དོན་མི་འཕོ་བའི་བདེ་བ་ལ་ཆགས་པ་ནི་ཆགས་ཆེན་ཡིན་ལ། དེ་དང་བྲལ་བ་ལས་སྡིག་ཆེ་བ་མེད་དེ། དཔལ་རྡོ་རྗེ་སེམས་དཔའི་གོ་འཕང་མངོན་དུ་མི་བྱེད་པའི་ཕྱིར། འཕོས་པ་ལས་ནི་ཆགས་བྲལ་འགྱུར། །ཞེས་སོགས་འབྱུང་ལ། དེས་ན་ཇི་སྐད་དུ། བདེ་བ་ལས་གཞན་བསོད་ནམས་མེད། །དེ་ཕྱིར་འགྱུར་མེད་བདེ་བར་བདག །མི་བདག་རྟག་ཏུ་གནས་པར་བྱ། །ཞེས་འབྱུང་ངོ༌། །མཆན།༽ ཁམས་གསུམ་སྡིག་ཆེན་མེད། །དེས་ན་ཆགས་ཆེན་༼ཆགས་པ་ཆེན་པོ་ནི། རིག་མའི་སྐྱེས་བུ་ལ་རྗེས་སུ་ཆགས་པའི་དབང་གིས་ཆགས་སོགས་ལ་སོགས་པའི་ཀུན་རྟོག་བརྒྱད་ཅུ་འགོག་པར་བྱ་སྟེ། སྒྲིབ་གཉིས་ཀྱི་མུན་པ་འོད་གསལ་བའི་སེམས་དེ་མཆོག་གི་རྩ་དབུ་མ་གཅིག་པོར་སྤྲོས་པ་ཐམས་ཅད་ཞི་བར་ཐིམ་པའི་ནུས་མཐུ་ཅན་ནོ། །མཆན།༽རྗེས་སུ་འོད་གསལ་སེམས། །གཅིག་ཏུ་ཞི་བར་ཐིམ་པའི་ནུས་མཐུ་ཅན། །ཀརྨ་པ་དེས་གྲུབ་མཆོག་བསྐྱེད་པར་འདོད། །
དེའི་ཆེད་དུ་ཡང་དག་པའི་ཐབས་ཀྱི་གསུང་རབ་མ་ནོར་བ་འགོད་པ་ནི་འདི་ལྟ་སྟེ། བདེ་གཤེགས་བརྒྱུད་པ་སྔོན་གྱི་བྱུང་བ། གསང་བ་ཟབ་མོ་ཐེག་པའི་རིམ་པའོ། །དང་པོ་༼བདེ་གཤེགས་བརྒྱུད་པ་སྔོན་གྱི་བྱུང་བ་༽ནི།
གྲུབ་པའི་དབང་ཕྱུག་ཏཻ་ལོ་པ་ལ་བཅོམ་ལྡན་འདས་དཔལ་རྡོ་རྗེ་འཆང་ཉིད་ཀྱིས་དངོས་སུ་ཞལ་བསྟན་ནས་བྱིན་གྱིས་བརླབས། རྣལ་འབྱོར་གྱི་དབང་ཕྱུག་ནཱ་རོ་པ་ལ་རྗེ་བཙུན་རྡོ་རྗེ་བཙུན་མོ་དང༌། དཔལ་ལྡན་བླ་མ་ཉིད་ཀྱིས་དངོས་སུ་ཞལ་བསྟན་ནས་བྱིན་གྱིས་བརླབ་པར་མཛད་ལ། དེའང་དོན་དུ་གྲུབ་པའི་སློབ་དཔོན་དེ་གཉིས་མར་ལ་མར་བཞག་པ་ལྟར་ཡེ་ཤེས་ཀྱི་སྐུ་གཅིག་ཏུ་གྱུར་པ་སྤྲུལ་པའི་སྐུ་གཉིས་སུ་བསྟན་ནས། གསང་སྔགས་བླ་ན་མེད་པའི་ཉམས་སུ་མྱོང་བའི་གྲུབ་དོན། འབད་པ་དང་ཐབས་དུས་ཐུང་ངུ་དང་ཚེགས་ཆུང་ངུའི་སྒོ་ནས་བདེ་བླག་ཏུ་རྙེད་པའི་ཁྲིད་རྒྱུད་དོན་གསང་བ་རང་སྟོབས་ཀྱིས་ཕྱེ་བ་ལ་ནུས་པ་ཐོབ་པ་ཡིན་ནོ། །དེ་དག་གིས་ཇི་ལྟར་ཕྱེས་པའི་རིང་ལུགས་པ་ནི། རྗེ་བཙུན་མར་པ་ལོ་ཙཱ་བ་དེ་བསམ་བཞིན་སྲིད་པར་སྤྲུལ་པའི་སྐྱེ་བ་བཞེས་ནས། དཔལ་ཆེན་པོ་ནཱ་རོ་པའི་ཟུང་འཇུག་གི་དངོས་པོ་ལས་དངོས་པོ་གཉིས་པ་ཇི་ལྟར་བསྐྱེད་པ་ནི། དབེན་པ་གསུམ་༼ཞེས་དབེན་པ་གསུམ་པ་སེམས་དབེན་འདི་དང༌། དཔལ་དྭགས་པོ་བཀའ་བརྒྱུད་པའི་རྩེ་གཅིག་ཆེན་པོར་གྲགས་པའི་ཕྱག་རྒྱ་ཆེན་པོའི་མྱོང་བ་སྐྱེས་པ་གཉིས་གནད་གཅིག་པར་རྗེ་སྒམ་པོ་པས་བཞེད་པ་ཡིན་ཏེ། དཔལ་ཕག་མོ་གྲུ་པའི་གསུང་གིས། རིན་པོ་ཆེའི་ཞལ་སྔ་ནས། འཆི་བའི་དུས་ཀྱི་སེམས་གསུམ་དང༌། །རྣལ་འབྱོར་བཞི་པའི་རྩེ་གཅིག་དང༌། །ཚོགས་ལམ་ཆེན་པོའི་ཏིང་འཛིན་དང༌། །འཕགས་པ་ཀླུ་སྒྲུབ་སེམས་དབེན་རྣམས། །མིང་ནི་ཐ་དད་དུ་བཏགས་པ་མ་གཏོགས་པ། །དོན་ལ་ཐ་དད་མེད་ཅེས་གསུངས། །འཕགས་པ་ཀླུ་སྒྲུབ་ཉིད་ཀྱིས་ཀྱང༌། །གཟུང་འཛིན་གཉིས་སུ་བྲལ་བ་ཡི། །རིག་ཙམ་གསལ་ཙམ་མ་འགག་པ། །རྒྱུད་ལ་འཆར་ན་སེམས་དབེན་ཐོབ། །ཅེས་འབྱུང་བས། རྩེ་གཅིག་ཆེན་པོའི་ཕྱག་ཆེན་རྟོགས་ན་ལས་ཉོན་གྱིས་ངན་སོང་དུ་སྐྱེ་བ་དང་བྲལ་བ་ཡིན་ལ། རིག་པ་འཛིན་པའི་ཞིང་དུ་མངལ་གདམ་ནས་སྐྱེ་བ་ལ་རང་དབང་ཐོབ་པ་ཡིན། ཅེས་ཁོ་བོའི་ཕ་རས་པ་ཆེན་པོའི་གསུང་ངོ༌། །མཆན།༽མཐར་ཕྱིན་པའི་ལུས་དང་ངག་དྭངས་མའི་སྲོག་སེམས་གཞོམ་དུ་མེད་པས་འཁྱུད་པ་ཉིད་བདག་བྱིན་གྱིས་བརླབས་པའི་སྐུ་ཆུ་ལས་ཉ་འཕར་གྱི་ཚུལ་གྱིས་བཞེངས་ནས་སྐུ་དེ་ཉིད་མ་དག་པའི་རླུང་སེམས་རགས་པ་དང་འདྲེས་པ་སེལ་བའི་ཆེད་དུ་སླར་སྣང་གསུམ་གྱི་བདག་ཉིད་ཀྱིས་རྡོ་རྗེ་གསུམ་སློབ་པའི་འོད་གསལ་དུ་བཅུག་ནས།
ཡང་དེ་དག་ལུགས་ལས་བཟློག་སྟེ་སྒྱུ་ལུས་ཀྱི་སྐུ། སྒྱུ་འཛིན་གྱི་དྲི་མ་ཕྲ་ཞིང་ཕྲ་བ་དང་བཅས་པ་སེལ་བའི་ཕྱིར་སླར་སྣང་གསུམ་གྱི་བདག་ཉིད་ཀྱི་རྡོ་རྗེ་གསུམ་མི་སློབ་འོད་གསལ་དུ་བཅུག་ནས།ཡང་དེ་དག་ལུགས་ལས་བཟློག་སྟེ་ཡོད་མེད་ཀྱི་མཐའ་གཉིས་སེལ་བའི་རྣམ་ཀུན་མཆོག་དང་ལྡན་པའི་སྟོང་པ་ཉིད་ཀྱིས་ཁྱད་པར་དུ་བྱས་པ་ཟུང་འཇུག་གི་སྐུ་རྡོ་རྗེ་གསུམ་དུ་བསྐྱེད་པ་ཡོངས་སུ་རྫོགས་པར་མཛད་པ་ཡིན་ནོ། །དེ་ལྟར་མཛད་པའི་གདམས་པ་དེའི་མིང་གང་ཞེ་ན། ཟབ་མོ་རྫོགས་རིམ་རླུང་སེམས་དབྱེར་མེད་ཀྱི་ཁྲིད་ཅེས་བརྡར་བཏགས་པ་ལས། གསང་བ་བླ་ན་མེད་པའི་ཐབས་ཀྱིས་རྡོ་རྗེ་འཆང་གི་གོ་འཕང་མི་གཉེར་ན་མ་གཏོགས་གདམས་པ་འདི་མེད་ན་དེའི་གོ་འཕང་མི་ཐོབ་པས། གདམས་པ་འདིའི་ཚིག་དོན་ཚུལ་བཞིན་ཉམས་སུ་ལེན་པའི་བཀའ་བབས་ཀྱི་རྒྱུན་རྗེ་བཙུན་མར་པའི་བཀའ་བརྒྱུད་འདི་ཁོ་ན་ལས་བོད་ན་གཞན་ལ་མེད་པས། བོད་ཀྱི་སྒྲུབ་བརྒྱུད་པ་ཁ་འཛིན་གྱི་དབང་གིས་ཟླ་བྲལ་དུ་སྨྲ་བ་དག་གིས་ཀྱང་དམ་ཉམས་དང་འདྲེས་ཁྱེར་དང་ཟོག་པོ་གསུམ་ལས་ཐམས་ཅད་དམ་གང་རུང་རེའི་དབང་དུ་མ་ཤོར་བ་མེད་པའང་དེས་ལན་པ་ཡིན། གདམས་པ་འདི་རྩལ་འདོན་དུ་མཛད་ནས་བསྒོམས་པས་བཀའ་བརྒྱུད་འདི་ལ་མཆོག་གི་དངོས་གྲུབ་ཐོབ་པའི་གཙོ་བོའམ་རྒྱལ་པོར་གྱུར་པའི་སྙན་གྲགས་ཅན་ནི་རྗེ་བཙུན་མི་ལ་ཉིད་དོ། །དེའང་རྗེ་མར་པས་ལམ་གྱི་ལུས་འདི་ཡོངས་སུ་རྫོགས་པ་གནང་བའི་མཐར་གེགས་སེལ་སོགས་ཡན་ལག་གི་ཆོས་འགའ་ཞིག་ཤོག་དྲིལ་དུ་མཛད་ནས། མ་འོངས་པར་ཁྱོད་ལ་ཁམས་འདུས་པ་དང་པོར་སྐྱོན་ཡོན་འདི་འདྲ་བ་འོང་བའི་དུས་ཤོག་དྲིལ་འདི་ལ་ལེགས་པར་ལྟོས་ཞེས་གཙིགས་༼གཙིགས་ཞེས་པ་བརྡ་རྙིང་སྟེ་སྐད་གསར་བཅད་ལ་མནའམ་དམ་བཅས་པའི་དོན་ཏེ་གཞན་ལ་གསང་དགོས་པའི་ཐ་ཚིག་གོ། །མཆན།༽སུ་གདམས་པར་མཛད་དོ། །རྒྱལ་བས་ལུང་བསྟན་པའི་སྤྲུལ་སྐུས་ལམ་གྱི་རིམ་པ་འདི་ལ་ནན་ཏན་དུ་མཛད་ནས་ཟུང་འཇུག་གི་སྐུ་བརྙེས་པའི་ཚུལ་བསྟན་པ་སྒམ་པོ་ཟླ་འོད་གཞོན་ནུ་སྟེ། དེའང་རྗེ་བཙུན་མི་ལས། ཁྱོད་བྱེ་མ་བཙིར་བ་ལ་མར་མི་འོང༌། ཏིལ་བཙིར་བ་ལ་སྣུམ་འོང་གི། ཁྱོད་ཐབས་ལམ་སྒོམས་དང་མཆོག་གི་དངོས་གྲུབ་ཐོབ་ཀྱི་གཞན་གྱིས་མ་ཡིན་པར་གསུངས་པའི་ཐབས་ལམ་ཡང་འདི་ཁོ་ནའོ། །རྗེ་བཙུན་དབང་པོའི་བློ་དེ་ཉིད་གངས་ཅན་པ་དང་རྒྱ་ནག་ཧོར་སོགས་མཆོག་གི་དངོས་པོ་ལ་འགོད་པའི་སླད་དུ་དཔལ་ལྡན་དུས་གསུམ་མཁྱེན་པ་ཞེས་པར་སྐུ་སྤྲུལ་ནས། རླུང་སེམས་དབྱེར་མེད་ཀྱི་གདམས་པ་འདི་ཉིད་རྗེ་དྭགས་པོ་ལྷ་རྗེ་དང་རྗེ་བཙུན་རས་ཆུང་བ་ལས་ལེགས་པར་མནོས་ནས་གཅིག་ཏུ་སྒྲུབ་པ་ནན་ཏན་དུ་མཛད་པས་མཆོག་གི་དངོས་གྲུབ་ཐོབ་པའི་ཚུལ་བསྟན་པ་ཡིན་ནོ། །དེས་ན་གསང་ཆེན་གྱི་ལམ་འདི་དེ་ནས་བཟུང་སྟེ་སྐུ་ཉམས་སུ་བསྟར་བའི་བརྒྱུད་པ་ནི། འགྲོ་མགོན་སངས་རྒྱས་རས་ཆེན། རྒྱལ་བ་སྤོམ་བྲག་པ་ཆེན་པོ། གྲུབ་ཆེན་ཀརྨ་པཀྴི། མཉན་རས་སངྒྷ་ལཀྵའམ་གྲུབ་ཐོབ་ཨོ་རྒྱན་རྒྱལ་པོ། སེམས་དཔའ་རང་བྱུང་རྡོ་རྗེ། རྟོགས་ལྡན་མགོན་པོ་རྒྱལ་མཚན་ནམ་རྒྱལ་བ་གཡུང་སྟོན་ཆེན་པོ། འཛམ་གླིང་ཆོས་ཀྱི་གྲགས་པ། རྟོགས་ལྡན་མཁའ་སྤྱོད་དབང་པོ། ཆོས་རྗེ་དེ་བཞིན་གཤེགས་པ། རྗེ་བཙུན་རིན་ཆེན་བཟང་པོ། སྤྲུལ་སྐུ་མཐོང་བ་དོན་ལྡན། ཀུན་མཁྱེན་འཇམ་དཔལ་བཟང་པོ། བྱང་སེམས་དཔལ་འབྱོར་དོན་གྲུབ། རང་བྱུང་ཀུན་མཁྱེན་ཆོས་ཀྱི་རྒྱལ་པོ། རྗེ་བཙུན་སངས་རྒྱས་མཉན་པ་མཆོག་གི་ཞབས་ཀྱི་པདྨོར་བདག་དགེ་སློང་ཆོས་གྲུབ་བཟང་པོས་ཡང་དག་པར་བསྙེན་པའོ། །
གཉིས་པ་༼གསང་བ་ཟབ་མོ་ཐེག་པའི་རིམ་པ༽ལ། སྔོན་འགྲོ་རྣལ་འབྱོར་ལ་འཇུག་པ་དང༌། དངོས་གཞི་རྣལ་འབྱོར་ལ་གནས་པའོ། །དང་པོ་༼སྔོན་འགྲོ་རྣལ་འབྱོར་ལ་འཇུག་པ་༽ལ་སྤྱི་དང་བྱེ་བྲག་གི་སྔོན་འགྲོའོ། །དང་པོ་༼སྤྱི་༽ནི།
རྩ་རླུང་ཐིག་སེམས་ཀྱི་དཀྱིལ་འཁོར་བཞི་སྐུ་བཞིའི་ངོ་བོར་མངོན་པར་རྫོགས་པར་འཚང་རྒྱ་བའི་ནུས་པ་མཐུ་ཅན་དུ་སད་པའི་ཕྱིར་དབང་བསྐུར་བ་སྔོན་དུ་འགྲོ་བ་སྟེ། སངས་རྒྱས་ཐོད་པ་ལས།
དཔེར་ན་བུ་ཚ་མེད་པའི་ཁྱིམ། །
ཤི་བ་ཙམ་གྱིས་སྟོང་པ་ཉིད། །
དེ་བཞིན་དབང་དང་བྲལ་ན་ནི། །
ཡེ་ཤེས་ཀུན་གྱིས་སྟོང་པ་ཉིད། །
དཔེར་ན་པི་ཝཾ་སྦྱོར་ཀུན་ཚོགས། །
རྒྱུད་དང་བྲལ་ན་བརྡུང་མི་རུང༌། །
དེ་བཞིན་དབང་དང་བྲལ་ན་ནི། །
སྔགས་དང་བསམ་གཏན་འགྲུབ་མི་འགྱུར། །
ཞེས་དང༌། བདེ་མཆོག་རྩ་རྒྱུད་ལས།
སྔགས་པས་དཀྱིལ་འཁོར་མ་མཐོང་བས། །
གང་ཞིག་རྣལ་འབྱོར་པ་ཉིད་འདོད། །
མཁའ་ལ་ཁུ་ཚུར་གྱིས་རྡེག་དང༌། །
སྨིག་རྒྱུའི་ཆུ་ནི་འཐུང་དང་མཚུངས། །
ཞེས་དང༌། སློབ་དཔོན་དྲིལ་བུ་པས།
དཀྱིལ་འཁོར་དབང་བསྐུར་སྔོན་འགྲོ་བ། །
རྡོ་རྗེ་འཆང་གིས་གསུངས་པ་སྟེ། །
ཞེས་དང༌། དྲི་མེད་འོད་ལས་ཀྱང༌། རྫོགས་པའི་རིམ་པ་དང་བསྐྱེད་པའི་རིམ་པ་ནི་དབང་བསྐུར་བ་མེད་པར་མ་ཡིན་ཅིང༌། དེ་ཡང་དཀྱིལ་འཁོར་མེད་པར་མ་ཡིན་ནོ། །ཞེས་པས་དབང་པོ་རབ་སྦྱངས་པ་སྔོན་སོང་ཅིག་ཅར་བའི་མིང་ཅན་ལ། དབང་བསྐུར་ཉིད་ཀྱིས་སྨིན་གྲོལ་སྤྱོད་གསུམ་སྟབས་གཅིག་ཏུ་གྲུབ་ཅིང་མཐར་ཕྱིན་པའང་ཡོད་ལ། དབང་འབྲིང་སྨིན་ལམ་གཉིས་དེ་ལྟར་འགྲུབ་པ་ཡོད་ལ། དབང་པོ་ཐ་མ་སྐལ་མེད་རིམ་ཅན་པའི་མིང་ཅན་ལ་ལམ་གྱི་སྣོད་རུང་དུ་དང་པོར་རྒྱུ་དུས་ཀྱི་དབང་བསྐུར་ཉིད་སྔོན་དུ་སྦྱིན་དགོས་ཏེ། དེ་མ་སྦྱིན་ན་རིམ་གཉིས་སྒོམ་པ་དང་དམ་ཚིག་རྣམས་སྲུང་བ་ལ་དབང་བྱེད་མི་ནུས་པའི་ཕྱིར་ཏེ། དེ་ལྟར་དབང་དུ་བྱེད་པའི་རིམ་པའམ་ཆོ་གའམ་བྱ་བས་ལུས་སེམས་ཀྱི་སྟེང་དུ་དབང་དུ་བྱ་བའི་བདག་རྐྱེན་གྱི་འགྱུར་བ་ནུས་པ་མཐུ་ཅན་སྔར་ཡོད་གསར་དུ་སྨིན་ཅིང་གསལ་བར་མ་བྱས་ཤིང༌། ནུས་པ་མཐུ་ཅན་གསལ་བར་སྨིན་ནས་བདུད་དང་བགེགས་ཀྱི་དུག་བདུད་རྩིར་བསྒྱུར་བ་ཡང་མ་གྲུབ་པའི་རྒྱུ་མཚན་གྱིས་སོ། །
དེ་ལྟར་དབང་གིས་རྒྱུད་ལེགས་པར་སྨིན་པ་ལ་དབང་གི་མཐའ་རྟེན་དུ་འབྱུང་བའི་རྗེས་གནང་ལ་བྱིན་རླབས་ཀྱི་མིང་ཅན་དུ་བྱས་པའི་བྱིན་རླབས་ལྟ་བུ་མ་ཡིན་པ། དབང་དོན་རྡོ་རྗེ་སློབ་དཔོན་གྱིས་རྟོགས་པའི་མཐུས་སློབ་མའི་རྒྱུད་ལ་བྱིན་གྱིས་བརླབས་ནས་སློབ་མའི་རྒྱུད་ནུས་པ་མཐུ་ཅན་དུ་གོང་ནས་གོང་འཕེལ་དུ་བྱེད་པའི་བྱིན་རླབས་ཀྱི་སྟོབས་ཀྱིས་དབང་བསྐུར་བ་ཉིད་མཆོག་ཏུ་སྔོན་དུ་འགྲོ་དགོས་ཏེ། དེ་ལ་དབང་བསྐུར་བ་ཡང་དཀྱིལ་འཁོར་ལ་རག་ལས་པས། དཀྱིལ་འཁོར་ཡང་དབང་པོ་རྟུལ་འབྲིང་རྣོན་པོ་དང༌། ལས་དང་པོ་པ་དང་བརྟན་པ་ཐོབ་པ་དང་ཆེར་ཐོབ་པའི་ཁྱད་པར་མཆོག་དམན་ཡོད་པས་དབང་བསྐུར་བ་ལ་ཡང་དཀྱིལ་འཁོར་གྱི་དབང་གིས་རྒྱུད་འགྱུར་བའི་ནུས་པ་ཆེ་ཆུང་ཡོད་པས། བྱིན་རླབས་ཀྱི་དབང་བསྐུར་ཞེས་བརྒྱུད་པ་འདིའི་ཕྱོགས་ལ་གྲགས་པ་ཉིད་མཆོག་ཏུ་གྱུར་པ་ཡིན་པས། དཀྱིལ་འཁོར་ལ། བསྐྱེད་པ་༼བསྐྱེད་པ་དམ་ཚིག་རྡུལ་ཚོན་སོགས་ཀྱི་དཀྱིལ་འཁོར་དུ་དབང་བསྐུར་བ་ལའང་སུ་ཐོད་ཐོད་ཀྱིས་དབང་བསྐུར་ནུས་པ་མ་ཡིན་ཏེ། རྡོ་རྗེ་སློབ་དཔོན་མཚན་ལྡན་ཞིག་གིས་བྱེད་དགོས་པའི་ཕྱིར། ཇོ་བོས། ཁྱོད་བོད་དད་པ་ཆེ་བས་དབང་བསྐུར་དུ་རུང་བའི་སློབ་མ་ནི་རྙེད་པར་འདུག །དབང་བསྐུར་བར་ནུས་པའི་སློབ་དཔོན་མི་རྙེད་པར་འདུག །དབང་བསྐུར་བའི་རྡོ་རྗེ་སློབ་དཔོན་ལ་དཀྱིལ་འཁོར་དྲུག་ལ་དབང་ཐོབ་པ་ཞིག་དགོས་ཏེ། རྡུལ་ཚོན་གྱི་དཀྱིལ་འཁོར་བྲི་བ་ལ་མཁས་པ། ཏིང་ངེ་འཛིན་གྱི་དཀྱིལ་འཁོར་བསྒོམ་པ་ལ་མཁས་པ། ཡེ་ཤེས་ཀྱི་དཀྱིལ་འཁོར་འབེབས་པ་ལ་མཁས་པ། ལུས་ཀྱི་དཀྱིལ་འཁོར་བྱིན་གྱིས་བརླབ་པ་ལ་མཁས་པ། རང་བཞིན་གྱི་དཀྱིལ་འཁོར་ངོ་སྤྲོད་པ་ལ་མཁས་པ། སངས་རྒྱས་ཀྱི་དཀྱིལ་འཁོར་མཆོད་པ་ལ་མཁས་པའོ། །འདི་རྣམས་ཚར་ན་རྡོ་རྗེ་སློབ་དཔོན་གྱིས་གསུངས་པ་ལྟར་འདི་ལྟར་ནུས་པ་ཞིག་གིས་རྡུལ་ཚོན་གྱི་དཀྱིལ་འཁོར་དུ་དབང་སྦྱིན་པར་ནུས་པ་ཡིན་ནོ། །མཆན།༽དམ་ཚིག་རྡུལ་ཚོན་སོགས་ཀྱི་དཀྱིལ་འཁོར། ཡིད་ཀྱིས་སྤྱན་དྲངས་པ་ཡེ་ཤེས་ཀྱི་དཀྱིལ་འཁོར། སངས་རྒྱས་བདག་ཉིད་རྣམ་པར་འཕྲུལ་པའི་དཀྱིལ་འཁོར་གསུམ་གསུངས་པ་ལས། དང་པོ་རྒྱུ་དུས་སུ་མ་སྨིན་པ་སྨིན་པའི་སླད་དུ་དབང་བསྐུར་བའི་དཀྱིལ་འཁོར་ཏེ། ཀླུའི་བྱང་ཆུབ་ཀྱིས།
རིན་ཆེན་དེ་བཞིན་ས་བོན་དང༌། །
མེ་ཏོག་ཚོན་དང་དེ་བཞིན་དུ། །
བྱེ་མ་གཡོ་དང་ཕྱེ་མ་དང༌། །
ཞེས་པས་རིན་པོ་ཆེའི་རྡུལ་ལས་དང༌། ས་བོན་ནི་འབྲས་སོགས་ཁ་བསྒྱུར་བ་དང༌། མེ་ཏོག་གི་ལྷ་མཚན་འགོད་པའམ་མེ་ཏོག་ཉིད་ལས་གྲུབ་པའི་དཀྱིལ་འཁོར་ཡང་རུང་བའོ། །བྱེ་མ་དང་ཕྱེ་མ་རྡུལ་གྱི་བྱེ་བྲག་གོ། །འདི་དང་མཐུན་པར་ལྷ་མཚན་འགོད་ཚུལ་ཡང༌། ཨ་བྷི་དྷ་ན་ལས།
ཡི་གེ་དཀྱིལ་འཁོར་དང་པོ་སྟེ། །
གཉིས་པ་མཚན་མའི་དཀྱིལ་འཁོར་ཡིན། །
ལག་པའི་ཕྱག་རྒྱས་གསུམ་པ་སྟེ། །
གཟུགས་བརྙན་འགོད་པ་བཞི་པའོ། །
མེ་ཏོག་འགྲམ་པ་ལྔ་པ་སྟེ། །
ཞེས་གསུངས་སོ། །༼མདོར་ན་མང་དུ་སྨྲ་ཅི་དགོས་ཏེ། འདི་ལྟར་ཤེས་པར་བྱ་རིགས་པའི་ཕྱིར། དབང་བཞི་བསྐུར་བའི་དཀྱིལ་འཁོར་བཞི་ལ་ལས་དང་པོ་པ་འདུག་པ་ན་ལས་དང་པོ་པ་སྔགས་ལམ་རང་ལ་བལྟོས་པའི་དབང་པོ་རྟུལ་པོ་དང་རྣོན་པོ་གཉིས་ལས། རྟུལ་པོའི་གང་ཟག་ལ་དཀྱིལ་འཁོར་བཞི་མངོན་སུམ་ཚད་མས་རྟོག་མྱོང་མི་རུང་བ་ལ་རྗེས་དཔག་ཚད་མས་རྟོག་མྱོང་བྱེད་དགོས་པས། དེའི་ཚེ་བུམ་དབང་བསྐུར་བའི་དཀྱིལ་འཁོར་ནི་ངེས་པར་བློས་སློང་ངམ་རྡུལ་ཚོན་ནམ་རས་བྲིས་ལྟ་བུའི་དཀྱིལ་འཁོར་རྟེན་བརྟེན་པ་གཞལ་ཡས་ཁང་སྐུ་མདོག་ཕྱག་མཚན་ལྷ་གྲངས་བཀོད་པ་འདི་ལྟ་བུ་ཞིག་གིས་བཅོམ་ལྡན་འདས་ཐར་པ་ཆེན་པོའི་གོ་འཕང་དུ་ཁྱོད་བཀོད་པར་བྱའོ། །ཞེས་པའི་རྟགས་ཀྱི་དཀྱིལ་འཁོར་དེར་བདེ་བར་གཤེགས་པའི་ཆོ་གའི་བཀས་གཞུག་པའི་ངེས་ཤེས་ཚད་མ་འདྲེན་ཐུབ་ཅིག་དགོས་ཀྱི། ཚོམ་བུ་ལྟ་བུའི་བརྡའམ་རྟགས་ཀྱིས་མཚོན་པའི་དཀྱིལ་འཁོར་དང་དེར་འཇུག་པ་དང་སྨིན་པའི་ངེས་ཤེས་ཚད་མ་མི་སྐྱེ་བ་ཡང་ཡོད་མོད། མཁས་པར་གྲགས་པ་ཁ་ཅིག་བླུན་ཆེས་པས་རྒྱུད་ཚོད་མཐོ་དམན་གྱི་ཁྱད་པར་ལ་སོགས་པ་གང་ཡང་མི་འབྱེད་པར་བུམ་དབང་རྡུལ་ཚོན་གྱི་དཀྱིལ་འཁོར་ལ་མ་བརྟེན་པར་མི་བསྐུར་ལ། བསྐུར་ཡང་ཐོབ་མི་རུང་ངོ་ཞེས་ཟེར་བ་ནི་རྒྱ་གཞུང་གི་དབང་ཆོག་ལ་ལར། དེ་ལྟར་རྡུལ་ཚོན་གྱི་དཀྱིལ་འཁོར་ལ་བརྟེན་ནས་བུམ་དབང་ཐོབ་ཅེས་འབྱུང་བ་ལ་བླ་མའི་མན་ངག་མེད་པར་སྒྲ་ཇི་བཞིན་དུ་འདོན་པ་བློ་ལ་གོམས་པ་དེ་ཉིད་རྣམ་པ་ཀུན་ཏུ་སྨྲ་དགོས་སོ། །ཞེས་བསམ་པ་ལས་ལོག་རྟོག་གི་གྲུབ་མཐའ་ངན་པ་ཞིག་བྱུང་བར་གོར་མ་ཆག་པའི་ཕྱིར། དེས་ན་ལས་དང་པོ་པ་མ་ཡིན་པ་རྟེན་དང་བརྟེན་པའི་ལྷའི་དཀྱིལ་འཁོར་མངོན་སུམ་ཚད་མས་རྟོག་མྱོང་བཏུབ་པ་ལ་ཚོམ་བུ་སོགས་ཀྱི་དཀྱིལ་འཁོར་མཚོན་པར་བྱས་ཀྱང་རུང་མ་བྱས་ཀྱང་རུང་བར། དམ་ཡེ་དབྱེར་མེད་ཀྱི་རྟེན་དང་བརྟེན་འདི་དཀྱིལ་འཁོར་བ་རྡོ་རྗེ་སློབ་དཔོན་གྱིས་གདུལ་བྱ་དེའི་ངོར་དཀྱིལ་འཁོར་དེ་ལྟ་བུ་བསྟན་ནས། དེར་བཏུག་ནས་བུམ་དབང་བསྐུར་ཚེག་པས། དེ་ལྟ་བུ་ལ་རྡུལ་ཚོན་གྱི་དཀྱིལ་འཁོར་བཞེངས་ནས་བུམ་དབང་བསྐུར་དགོས་པ་མ་ཡིན་ནོ། །
ཡང་སྔགས་ལམ་རང་ལ་བལྟོས་པའི་དབང་རྣོན་ལས་དང་པོ་པ་ནི་རྡོ་རྗེ་སློབ་དཔོན་གྱི་བྱིན་རླབས་དང༌། སློབ་མ་དེའི་མོས་པ་དང༌། སྔགས་ཀྱི་ཆོ་ག་ལ་སོགས་པའི་རྟེན་འབྲེལ་གྱི་ནུས་པས་རྗེས་དཔག་ཚད་མ་ལ་མ་བལྟོས་པར་དངོས་ཀྱི་དཀྱིལ་འཁོར་དུ་འཇུག་ཅིང་དབང་བསྐུར་བས། ཡེ་ཤེས་ཕེབས་པའི་མཐུས་རྣལ་འབྱོར་མངོན་སུམ་ཚད་མའི་ཡུལ་དུ་རྟེན་བརྟེན་པའི་དཀྱིལ་འཁོར་དངོས་སུ་མཐོང་ཞིང་འཆར་བའི་རིགས་ལ་ཚོམ་བུ་ལྟ་བུའི་དཀྱིལ་འཁོར་རྟོག་ངོར་མཚོན་པར་བྱས་ནས་དེར་གདུལ་བྱ་དེ་ལ་དམ་ཡེ་དབྱེར་མེད་ཀྱི་དཀྱིལ་འཁོར་དེ་ལྟ་བུ་མངོན་སུམ་ཚད་མས་རྟོག་མྱོང་དུ་བྱས་ནས། དེར་འཇུག་ཅིང་དབང་བསྐུར་བའང་ཡོད་པས་མཐའ་གཅིག་ཏུ་བཟུང་བྱར་ཡེ་མི་རུང་ལ། རྡོ་རྗེ་འཆང་གི་ཆོས་ཚུལ་འདི་ལྟ་བུ་ཁྱེད་ཅག་ལ་རྒྱུས་མེད་པས། ཁྱེད་དེར་དུས་དྲིལ་བུ་ལུས་དཀྱིལ་གྱི་བུམ་དབང་བསྐུར་བ་ལ་ལོ་ནག་གང་རུང་གི་རྡུལ་ཚོན་གྱི་དཀྱིལ་འཁོར་དུ་བུམ་དབང་ཐོབ་པ་སྔོན་དུ་འགྲོ་དགོས། ཕག་མོའི་བྱིན་རླབས་ཀྱི་སྒོ་ནས་བུམ་དབང་བསྐུར་བ་ལ་བདེ་མཆོག་གི་རྡུལ་ཚོན་གྱི་དཀྱིལ་འཁོར་ལ་བརྟེན་པའི་བུམ་དབང་ཐོབ་པ་སྔོན་དུ་འགྲོ་དགོས། དེ་མ་ཐོབ་ན་བྱིན་རླབས་ཀྱི་དབང་བསྐུར་ཐོབ་མི་ཐུབ་ཟེར་དགོས་བྱུང་བ་ནི། རང་གི་གྲུབ་མཐའ་ངན་པ་གསར་རྩོམ་ཉེས་པའི་རྒྱབ་སྐྱོར་མ་གཏོགས་རྡོ་རྗེ་འཆང་དང་གྲུབ་ཐོབ་བར་མ་ཆད་པའི་མན་ངག་དང་ཕྱག་ལེན་གང་ཡང་མེད་པས། ཁྱེད་ཅག་གིས་གསར་རྩོམ་དེ་ལ་སྐལ་ལྡན་སུ་ཞིག་ཡིད་ཆེས། སྔགས་ཀྱི་དབང་རྣོན་ལས་དང་པོ་ལ་རྡོ་རྗེ་སློབ་དཔོན་གྱིས་ལུས་དཀྱིལ་དུ་བུམ་དབང་བསྐུར་བས་བུམ་དབང་ཆེས་མཆོག་ཏུ་གྱུར་པ་ཐོབ་ལ། རྡུལ་ཚོན་གྱི་དཀྱིལ་འཁོར་ལ་སོགས་པ་དེ་ལྟར་མིན་པར་སློབ་དཔོན་རྡོ་རྗེ་དྲིལ་བུ་པས་ཆེས་བསྔགས་ནས་བཤད་གདའ་བ་དེ་ཁྱེད་ཀྱིས་མཐོང་ཞིང་ཉན་པའི་ཚེ་རྣ་བ་དང་མིག་ཧར་ལོང་དུ་གྱུར་པ་ལགས་སམ།
འོ་ན་དཀྱིལ་འཁོར་བཞི་པོ་དེ་ལས་དབང་ཕྱི་མ་གསུམ་བསྐུར་བའི་དཀྱིལ་འཁོར་གསུམ་དེ་མངོན་སུམ་ཚད་མས་རྟོག་མྱོང་མི་བཏུབ་པ་ལ་དབང་དེ་བསྐུར་ཡང་རྗེས་མཐུན་པའམ་བཏགས་པ་བ་གང་རུང་ཙམ་ཐོབ་སྲིད་ཅིང༌། དེ་ལྟར་ན་སྔགས་ལ་འབྲེལ་བ་བཞག་ནས་སྨོན་ལམ་འདེབས་པ་ཙམ་ལས། དབང་བསྐུར་ཕྱི་མ་གསུམ་མཚན་ཉིད་པ་མི་ཐོབ་པས་མོས་སྒོམ་གྱི་དཀྱིལ་འཁོར་གསུམ་ལ་བརྟེན་ནས་དབང་དེ་གསུམ་བསྐུར་ཡང༌། རྗེས་དཔག་ཚད་མས་དབང་དོན་གྱི་རྟོག་མྱོང་དོན་མཐུན་ཀྱང་སྐྱེ་དཀའ་བས་དབང་ཕྱི་མ་གསུམ་བསྐུར་བ་ན། དེ་བསྐུར་གཞིའི་དཀྱིལ་འཁོར་གསུམ་མངོན་སུམ་ཚད་མས་རྟོག་མྱོང་མེད་པར་དབང་དེ་དག་བསྐུར་ཡེ་མི་རུང་ཞེས་རྒྱུད་སྡེ་ལ་ལ་དང༌། གྲུབ་ཆེན་ལ་ལས་དེ་སྒྲ་ཇི་བཞིན་པར་གསུངས་པའང་ཡོད་ལ།
ཡང་དགེ་སློང་སོགས་ལ་དབང་ཕྱི་མ་བསྐུར་བ་ན་མངོན་སུམ་ཚད་མས་དཀྱིལ་འཁོར་གསུམ་པོ་རྟོག་མྱོང་ནུས་ཀྱང༌། ཡུལ་དུས་ཀྱི་གྲགས་པ་ངན་པས་ཐེག་དམན་ལུགས་ཀྱི་སོ་སོར་ཐར་པའི་བསྟན་པ་ལ་གནོད་པའི་དགག་བྱ་ཡོད་པས། དངོས་ཀྱི་དཀྱིལ་འཁོར་དེ་གསུམ་རྗེས་སུ་དཔག་ནུས་ཀྱི་རྟགས་མཚན་གྱི་དཀྱིལ་འཁོར་ལས་དབང་ཕྱི་མ་གསུམ་བསྐུར་དགོས་ཤིང༌།དེ་ལྟར་བསྐུར་བ་ན་དབང་ཕྱི་མ་གསུམ་མཚན་ཉིད་པ་ཡང་ཐོབ་ལ། དེ་ལྟར་ནའང་དངོས་ཀྱི་དཀྱིལ་འཁོར་གསུམ་རྟོག་མྱོང་བྱས་ནས་དབང་བསྐུར་བའི་དབང་བསྐུར་གྱི་བྱིན་རླབས་ཙམ་ནི་མི་བསྐྱེད་དོ་ཞེས་སེམས་འགྲེལ་སོགས་ནས་ཀྱང་བཤད་ལ། ཕྱོགས་དེ་གཉིས་ཀར་ཡང་སྒྲ་ཇི་བཞིན་པ་མིན་པར་ཡང་མི་བཟུང་སྟེ། གང་ཟག་དབང་པོ་རྣོ་རྟུལ་གྱི་རྒྱུད་ཐ་དད་ལ་དགོངས་ཏེ་གསུངས་པའི་ཕྱིར་ཞེས་ཁོ་བོའི་ཕ་གྲུབ་ཐོབ་ཆེན་པོའི་གསུང་ངོ༌། །
དེ་ལྟར་ནའང་དབང་ཕྱི་མ་གསུམ་པོ་རྣལ་མར་བསྐུར་ན། དེ་བསྐུར་གཞི་དཀྱིལ་འཁོར་མངོན་སུམ་ཚད་མས་རྟོགས་པ་དང་གཞལ་བ་མེད་པར་རྫོགས་རིམ་ཟབ་མོ་རྒྱུད་ལ་བསྒོམས་ཀྱང༌། ཚེ་འདིར་དེའི་འབྲས་བུ་མངོན་པར་སངས་རྒྱ་བ་མི་འགྲུབ་བོ་ཞེས་པ་ནི་ཁོ་བོའི་ཡབ་རྗེ་སངས་རྒྱས་ཆེན་པོ་དེའི་གསུང་གི་གསང་བ་མཐར་ཐུག་པ་ཡིན་པས་སྐལ་མེད་ཆེས་གསང་བའི་རྒྱས་གུ་ཧྱ། ཡང་རྡུལ་ཚོན་གྱི་དཀྱིལ་འཁོར་དུ་མ་བསྐུར་བའི་དབང་བསྐུར་དེ་བྱིན་རླབས་ཡིན་གྱི། དབང་བསྐུར་མིན་ཅེས་ས་ལུགས་པ་ཁ་ཅིག་ཁྱབ་པ་འཆའ་བར་བྱེད་མོད། རང་ཚིག་དང་འགལ་བར་མ་ཟད་ནང་ཆ་བསྟན་པ་ཡིན་ཏེ། དབང་བསྐུར་དང་བྱིན་རླབས་ཀྱི་ངོ་བོ་ཐ་དད་ཅིང༌། དེ་བསྐུར་བའི་ཆོ་ག་ཡང་ངེས་པར་ཐ་དད་དགོས་སོ་ཞེས་པ་ནི་རྒྱུད་དང་དེའི་དགོངས་འགྲེལ་ཚད་ལྡན་འགར་ཡང་མེད་པའི་ཕྱིར་དང༌། དབང་བསྐུར་བའི་གསོལ་བཏབ་ལ་སོགས་པར་དབང་བསྐུར་ཞིང་བྱིན་གྱིས་བརླབ་ཏུ་གསོལ་ཞེས་འདོན་པ་ལའང་རྟོག་དཔྱོད་ཅུང་ཟད་ཀྱང་མ་ཆུག་པར་སྣང་བའི་ཕྱིར། དེ་སྐད་སྨྲ་བའི་ཆེན་པོ་དེ་དག་ནི་བླུན་པོ་རིའི་རྒྱལ་པོ་རི་བོ་མཆོག་རབ་ལྟར་ཤིན་ཏུ་བརླིང་པ་ཞིག་གོ། །རྡུལ་ཚོན་གྱི་དཀྱིལ་འཁོར་མེད་པར་བུམ་དབང་བསྐུར་བ་དེ་དབང་བསྐུར་མིན་གྱི། བྱིན་རླབས་ཡིན་ན་དྲིལ་བུ་ལུས་དཀྱིལ་གྱི་བུམ་དབང་དང༌། ས་ལུགས་པ་རང་ལ་གྲགས་པའི་ལམ་དབང་དེ་ལའང་རྡུལ་ཚོན་གྱི་དཀྱིལ་འཁོར་དུ་བུམ་དབང་མི་བསྐུར་བར་སྣང་བས། དེ་དབང་བསྐུར་མིན་པར་བྱིན་རླབས་སུ་ཁས་ལེན་དགོས་པར་འགྱུར་ལ། དེའང་ཁྱེད་ཀྱིས་འདོད་མི་ནུས་ཏེ། ཁྱེད་ཅག་ལམ་དབང་མ་ཐོབ་པར་ལམ་དུས་ལེན་མི་རུང་ཟེར་གྱིན་འདུག་པའི་ཕྱིར་དང༌། གཞན་ཡང་དུས་འཁོར་དུ། དབང་གོང་མ་དང་རྡོ་རྗེ་སློབ་དཔོན་གྱི་དབང་བསྐུར་བའི་སྐབས་སུ་བུམ་དབང་བསྐུར་བ་ན་ཤེས་རབ་མའི་ནུ་མ་ཉེད་པའི་བདེ་སྟོང་གི་མྱོང་བ་ལ་བུམ་དབང་དུ་འཇོག་ཅིང༌། དེ་དབང་བསྐུར་མིན་པར་བྱིན་རླབས་ཙམ་དུ་སྨྲ་དགོས་པའི་ཕྱིར། དེས་ན་མདོ་སྔགས་ཀྱི་ཟབ་གསང་གི་གནད་ལྟ་ག་ལ་ཞིག །དམ་པའི་ཆོས་ཀྱི་ཕྱོགས་ལ་བག་ཆགས་སད་དུ་ཡེ་མི་རུང་བདག་ཟང་ཟིང་དང་ཆོས་བརྒྱད་ཁོ་ནའི་ཆེད་དུ་ཁམས་མངའ་རིས་ནས་ཡོང་བའི་བཀའ་བཅུ་རབ་འབྱམས་ཀྱི་མིང་ཅན་ཁྲི་སྟོང་འདུས་པ་ལ་མངོན་རློམ་གྱི་ང་རྒྱལ་སྐྱེས་པ་རྒྱུ་མཚན་དུ་བྱས་ནས། སངས་རྒྱས་ཀྱི་སྤྲུལ་སྐུ་ཆེན་པོ་དྭགས་པོ་ལྷ་རྗེ་སོགས་ལ་སྐུར་འདེབས་ཐོལ་རྒྱག་ཏུ་བྱེད་པ་དེ་དག་དམྱལ་བར་སྐྱེ་བར་མ་གྱུར་ཅིག་ཅེས་སྨོན་ལམ་འདེབས་སོ། །
ཡང་རྗེ་མར་པའི་རྨི་ལམ་དུ། དཔལ་ས་ར་ཧ་བྱོན་ནས་ཕྱག་ཞབས་བཞི་སྤྱི་བོར་བཀོད་དེ་དབང་བཞིའི་རྟོགས་པ་སྐྱེས་པ་དང༌། དེ་མཐུན་དྭགས་པོ་བཀའ་བརྒྱུད་ཀྱི་ཕྱོགས་འདི་ལ་རྡུལ་ཚོན་སོགས་ཀྱི་དཀྱིལ་འཁོར་དུ་དབང་མ་བསྐུར་ཡང༌། བླ་མའི་ཞལ་མཇལ་བ་ཙམ་གྱི་རྐྱེན་གྱིས་དབང་དོན་གྱི་རྟོགས་པ་སྐྱེས་པས་དབང་བསྐུར་དུ་སོང་ཞིང་རྒྱུད་སྨིན་གྲོལ་དུ་གྱུར་པ་འབྱམས་ཀླས་པ་བྱུང་བ་ལ་དགོངས་ཏེ། ས་པཎ་བས། དབང་མཚན་ཉིད་པ་ཞིག་བསྐུར་ན་ཕྱག་དབང་ཞབས་དབང་གནང་བས་དབང་དོན་ངོ་འཕྲོད་པ་སོགས་ཀྱིས་དབང་བསྐུར་གྱི་གོ་མི་ཆོད་ཅེས་མཁས་པའི་རློམ་པ་ཚད་མེད་དང་བཅས་ཏེ་གསུངས་མོད། ཁོ་བོ་ཅག་ནི་ཕྱག་ཞབས་དབང་དུ་མ་ཟད། མདོར་ན་བླ་མ་དེའི་མཚན་ཐོས་པ་ཙམ་གྱིས་དབང་ཁྲིད་བཀའ་ལུང་སོགས་སྤྲོས་པ་མི་དགོས་པར་དབང་དོན་གྱི་རྟོགས་པ་སྐྱེས་ཤིང་དབང་བསྐུར་ཐོབ་ནས་ས་ལམ་ཐམས་ཅད་སྐད་ཅིག་གིས་ཆོད་དེ་སངས་རྒྱས་པར་བྱེད་པའི་བླ་མ་དེ་འདྲ་ཞིག་ལ་དབང་བསྐུར་གྱི་གོ་མི་ཆོད་ཀྱང་དབང་བསྐུར་ཞུ་བ་ལས། ཁྱེད་ཀྱི་བསྟན་པ་འཛིན་པ་དཔོན་སློབ་ཁ་ཅིག་ལྟར། རྡུལ་ཚོན་གྱི་དཀྱིལ་འཁོར་དུ་སློབ་མ་འབུམ་ཕྲག་གཅིག་གཉིས་ལ་མི་ཚེ་ཧྲིལ་པོར་དབང་བསྐུར་ཡང་རྒྱུད་ལ་འཆི་བ་མི་རྟག་པ་ཙམ་གྱི་མྱོང་བ་སྐྱེ་ཡིན་མི་འདུག་པ་རྣམས་ལ་དབང་བསྐུར་ལྟ་ཞུ་བ་རྨི་ལམ་དུ་ཡང་ག་ལ་རྨི་རུང༌། ཞེས་ཟེར་སྙིང་འདོད། ཁྱོད་འདི་ལྟར་དུ་སྨྲ་བ་ཐལ་ཆེས་སྙམ་ན། མི་ཐལ་ཏེ། རྗེ་བཙུན་མར་པ་མི་ལ་སྒམ་པོ་པ་ལྟ་བུ་ལ་ཁྱེད་ཅག་བླུན་མཐོང་ཆེས་དྲགས་པ་དེ་མ་འདྲ་དྲགས་པས་བདེན་གཏམ་འགའ་ཞིག་ཤོར་སོང་ངོ༌། །མཆན།༽
གཉིས་པ་ནི། རྡོ་རྗེའི་སློབ་མ་༼རྗེ་མར་པའི་ཕྱག་ལེན་འདི་དང་མཐུན་པར་རྗེས་འགོས་ཀྱིས་ཀྱང་རྡུལ་ཚོན་དང༌། སྤྲུལ་པའི་དག །ཚོགས་ཀྱི་འཁོར་ལོ་དང༌། ལུས་ཀྱི་དཀྱིལ་འཁོར་རྣམས་ལས་སློབ་དཔོན་ཟུང་འཇུག་མངོན་དུ་གྱུར་པ་ཞིག་ཡིན་ན་སློབ་མ་རིན་ཆེན་ལྟ་བུའི་ལས་དང་པོ་པར་གྱུར་ཀྱང་དཀྱིལ་འཁོར་དེ་དག་གང་དུ་ཞུགས་ཀྱང་བསྐྱེད་རྫོགས་སོ་སོའི་སྨིན་བྱེད་དུ་རུང་བར་འཆད་དོ་ཞེས་བླ་མ་དེ་དག་གི་དབང་ཆུའི་ཟིན་བྲིས་ལས་བྱུང་ངོ༌། །མཆན།༽ སྔགས་རང་ལམ་གྱི་ཚོགས་ལམ་ཆེན་པོ་ཐོབ་པ་དེ་རྡོ་རྗེ་མིག་ལ་སོགས་པའི་མངོན་པར་ཤེས་པ་འགྲུབ་པས། རྡོ་རྗེ་སློབ་དཔོན་གྱིས་རང་བཞིན་ལྷུན་གྲུབ་ཀྱི་ཡེ་ཤེས་པའི་དཀྱིལ་འཁོར་སྤྱན་དྲངས་པ་དེར་དེས་དམིགས་ཀྱང་རུང་ལ། དེར་དབང་བསྐུར་ནས་སྦྱོར་མཐོང་གི་ལམ་དབང་དོན་གྱི་ངོ་བོར་བསྐྱེད་པ་ཡིན་ཏེ། ཚུལ་འདི་ནི་ལྷ་མོ་དཔལ་གྱི་བློ་གྲོས་མཛེ་མོར་སྤྲུལ་ནས་ཆུ་བོ་གངྒཱའི་འགྲམ་དུ་ཡོད་པ་སློབ་དཔོན་བིརྺ་པས་སྙིང་རྗེས་གངྒཱ་ལས་བསྒྲལ་བས་ཆུ་དབུས་སུ་མ་ཐེག་པ་ན། ཡར་ལ་བལྟས་པས་མཛེ་མོ་དེས་དེར་བཅོམ་ལྡན་འདས་མའི་ཡེ་ཤེས་ཀྱི་དཀྱིལ་འཁོར་བཞེངས་ནས་བྱིན་རླབས་ཀྱི་དབང་བསྐུར་མཛད་པ་དང༌། རྗེ་མར་པས་རྗེ་མི་ལ་རྡུལ་ཚོན་གྱི་དཀྱིལ་འཁོར་ལ་ཕྱག་མཛུབ་གཏད་ནས་མཚོན་བྱེད་དཔེའི་དཀྱིལ་འཁོར་འདིའོ་ཞེས་དང༌། ནམ་མཁར་ཡེ་ཤེས་པའི་དཀྱིལ་འཁོར་པ་ལ་ཕྱག་མཛུབ་གཏད་ནས་མཚོན་༼འདིའི་མཚོན་དོན་གྱི་དཀྱིལ་འཁོར་ཡང་རྡོ་རྗེ་སློབ་དཔོན་རྟོགས་པ་དང་ལྡན་པས་རྣམ་བཅས་ཀྱི་སྟོང་པ་ཉིད་ཀྱི་དཀྱིལ་འཁོར་རྡོ་རྗེའི་རྣལ་འབྱོར་ལ་འཆར་བ་དེ་རྡོ་རྗེའི་སློབ་མ་སྟོང་པ་ཉིད་ཀྱི་གཟུགས་བརྙན་བལྟ་བ་ལ་མིག་ཐོབ་པ་ལ་དཀྱིལ་འཁོར་དེར་བུམ་པ་ལ་སོགས་པའི་དབང་བསྐུར་བ་ཡོད་པ་ནི། སྤྱན་རས་གཟིགས་ཀྱིས་དྲི་མེད་འོད་དུ། ཡང་དོན་དམ་པའི་བདེན་པས་ཐིག་གདབ་པ་དང་བྲལ་བ་དང༌། ཚོན་དགྱེ་བ་དང་བྲལ་བ་དང༌། ཁ་དོག་དང༌། དབྱིབས་དང༌། གཟུགས་ཀྱི་ལྷ་ཉིད་དུ་རྣམ་པར་བརྟགས་པ་སྒོམ་པའི་སེམས་དང་བྲལ་བ་རྣམ་པ་ཐམས་ཅད་པ་ནམ་མཁའི་ཁམས་སུ་སྣང་བ་པྲ་ཕབ་པའི་རང་བཞིན་ལྟ་བུ་ཞེས་བྱའོ། །དེ་བཞིན་དུ་འཇིག་རྟེན་པའི་དབང་ནི་ཆུ་དང་ཅོད་པན་དང་དར་དཔྱོངས་དང་རྡོ་རྗེ་དྲིལ་བུ་དང་བརྟུལ་ཞུགས་ཆེན་པོ་དང་མིང་དང་རྗེས་སུ་གནང་བ་སྟེ་བདུན་ཞེས་པའོ། །
དེ་བཞིན་དུ་གོང་མ་ནི་བུམ་པ་དང་གསང་བ་དང་ཤེས་རབ་ཡེ་ཤེས་ཞེས་བྱའོ། །འཇིག་རྟེན་ལས་འདས་པའི་དབང་ནི་བཅུ་གཅིག་པ་བཞི་པ་ཞེས་བྱའོ། །ཞེས་དང༌། དང་པོའི་སངས་རྒྱས་ལས། རྡོ་རྗེའི་ཐིག་རྣམས་གདབ་པ་དང༌། །རྡུལ་ཚོན་ངེས་པར་འགོད་པ་ནི། །མི་བྱ་སྔགས་ཀྱི་དེ་ཉིད་ཀྱིས། །བྱེད་ན་བྱང་ཆུབ་ཐོབ་པར་དཀའ། །ཞེས་འབྱུང་ངོ༌། །འདི་ལ་ཁ་ཅིག །དབང་གོང་མའི་དཀྱིལ་འཁོར་ལ་ཐིག་སོགས་མི་དགོས་པའི་ལུང་ཡིན་ཟེར་ཏེ། དེ་ལྟར་ཡིན་པའི་སྒྲུབ་བྱེད་ཀྱང་ཡོད་པ་མ་ཡིན་ནོ། །མཆན།༽བྱ་དོན་གྱི་དཀྱིལ་འཁོར་འདིའོ་ཞེས་བསྟན་པ་ལྟ་བུའི་ཡེ་དཀྱིལ་དུ་དབང་བསྐུར་བ་སྟེ་དཀྱིལ་འཁོར་འདིའི་དབང་དུ་བྱས་ནས། སློབ་དཔོན་ཀླུ་བྱང་གིས།
ཅེས་ཏིང་ངེ་འཛིན་ལས་བརྟན་པ་ཐོབ་པས། རྡོ་རྗེ་སློབ་དཔོན་གྱིས་ལུས་ངག་གི་བྱ་བ་ཅུང་ཟད་ཀྱང་མེད་པར་ཏིང་ངེ་འཛིན་གྱི་མཐུས་སྤྱན་དྲངས་པའི་ཡེ་ཤེས་པའི་དཀྱིལ་འཁོར་པར་རྡོ་རྗེའི་སློབ་མ་སྐལ་བ་མཆོག་ལ་དབང་བསྐུར་བ་ཡིན་ཏེ། འདི་ལ་སློབ་དཔོན་སངས་རྒྱས་ཡེ་ཤེས་ཞབས་ལུགས་པ་རྣམས་ཀྱིས་བསམ་གཏན་གྱི་དཀྱིལ་འཁོར་དང་ཏིང་ངེ་འཛིན་གྱི་དཀྱིལ་འཁོར་ཞེས་རྣམ་གྲངས་སུ་མཛད་ལ། དེའི་སྒྲུབ་མཆོད་ལ་བསམ་གཏན་གྱི་སྒྲུབ་མཆོད་དང་ཏིང་ངེ་འཛིན་གྱི་སྒྲུབ་མཆོད་ཅེས་གསུངས་ལ། སློབ་དཔོན་ཕྲེང་བ་མཁན་པོས་ཀྱང་ཕྲེང་བར་བྲིས་པའི་ཆོ་ག་འདི་ཡང་ཡིད་ཀྱིས་བསྒྲུབས་པའི་ཆོ་ག་ཉིད་ཀྱི་འབྲས་བུ་དང་ལྡན་ན་ཞེས་བྱ་བས་ཡིད་ཀྱི་དཀྱིལ་འཁོར་གྱི་ཆོ་ག་ཁོ་ན་མཆོག་ཡིན་ནོ། །
དེ་ཉིད་ཀྱི་ཕྱིར་དཀྱིལ་འཁོར་གྱི་བདག་པོའི་གཟུགས་ཀྱིས་ས་བཟུང་བ་ལ་སོགས་པ་དང་སྐུ་གཟུགས་ལ་སོགས་པའི་རབ་གནས་དང་སློབ་མ་དབང་བསྐུར་བ་དང་གཤེགས་སུ་གསོལ་བ་དང་ཞི་བའི་སྦྱིན་སྲེག་གི་མཐར་ཐུག་པ་ཐམས་ཅད་ཡིད་ཀྱིས་བྱའོ། །ཞེས་ཡིད་ཀྱི་དཀྱིལ་འཁོར་ཞེས་གསུངས་པའང་འདི་ལ་དགོངས་པ་དང༌། དུས་ཀྱི་འཁོར་ལོར་ཡང༌། སྦྱོར་དངོས་མཇུག་གསུམ་གྱི་སྒོ་ནས་འབྱོར་ལྡན་ལ་རྒྱས་པར་བསྐུར་བ་དང༌། ལྷག་པའི་བསམ་པའི་སྒོ་ནས་སེམས་ཅན་སྤྱི་ལ་སྙིང་རྗེའི་དབང་བསྐུར་བ་དང༌། ཆོས་ལ་སེམས་པའི་སྒོ་ནས་ཀུན་སྤངས་༼འདིའི་ཀུན་སྤངས་བྱ་བ་ཡང་རྒྱལ་སྲིད་དང་ནོར་རྫས་སྤངས་པ་ཁོ་ནར་མི་བཟུང་གི། སྤྲོས་པ་ཕལ་ཆེར་མཚན་འཛིན་རགས་པ་སྤངས་པའི་དབང་རྣོན་ཞིག་སྟེ་སྐྱེ་བ་སྔ་མ་ནས་དབང་གི་སྦྱངས་པ་སྔོན་སོང་ཞིག་ཡིན་པར་སེམས་སོ། །མཆན།༽ཀྱི་སློབ་མ་ལ་ཚིག་གིས་དབང་བསྐུར་ཞེས་གསུམ་གསུངས་པའི་ཕྱི་མའང་ཡེ་དཀྱིལ་གྱི་དབང་དུ་བྱས་པ་ཡིན་ཏེ། དེ་ལྟར་མ་ཡིན་ན་ཟང་ཟིང་མེད་པའི་དབང་རྫས་དང་འབྲེལ་བའི་དབང་རྫས་ཀྱང་མེད་ལ། ཟང་ཟིང་མེད་པའི་དབང་རྫས་ཡེ་ཤེས་ལས་གྲུབ་པ་ཡང་མེད་ན་དབང་བསྐུར་བ་ཉིད་ཀྱང་མི་འགྲུབ་པའི་ཕྱིར། ཟང་ཟིང་མེད་པའི་དཀྱིལ་འཁོར་བཞི་དང་དབང་རྫས་བཞི་ལ་བརྟེན་པར་འགྲུབ་པའི་ཕྱིར། ཇི་སྐད་དུ། རྫས་རྣམས་མེད་པའི་མངོན་པར་དབང་བསྐུར་རྒྱལ་བའི་བདག་པོའི་བཀའ་ཡིས་ཀུན་སྤངས་ལ་ནི་སྦྱིན་པར་བྱ། །ཞེས་པའི་འགྲེལ་པ་དྲི་མེད་འོད་དུ། རིམ་པ་ཇི་ལྟ་བས་དབང་བདུན་དང༌། དེ་ནས་བུམ་པ་ལ་སོགས་པ་རྣམ་པ་གསུམ་སྦྱིན་པར་བྱའོ། །ཞེས་གསུངས་པས་རྡོ་རྗེ་སློབ་མའི་དབང་བདུན་དང༌། དེ་ནས་རྡོ་རྗེ་སློབ་དཔོན་གྱི་དབང་དང༌། སོགས་པས་དེའི་དབང་གི་ཡན་ལག་ཐམས་ཅད་དང༌། རྣམ་པ་གསུམ་ནི་གོང་མ་ཡང་བསྐུར་བའོ། །ཞེས་དང༌། ཀུན་ཏུ་ཁ་སྦྱོར་གྱི་རྒྱུད་ལས།
གལ་ཏེ་ཟབ་ཅིང་རྒྱ་ཆེ་ལ་མོས་ན། །
དབང་བསྐུར་རིན་ཆེན་ཚིག་གིས་སྦྱིན་པར་བྱ། །
ཞེས་སོ། །ཡེ་དཀྱིལ་འདིའི་དབང་དུ་བྱས་ནས་དཔལ་ཏཻ་ལོ་པས་ནཱ་རོ་པ་ལ་དཀའ་བ་ཆེན་པོ་རེ་རེ་སྤྱད་པའི་མཐར་བརྡ་ཡི་དབང་བཞི་རེ་རེ་བསྐུར་བས་ས་ལམ་གྱི་ཡོན་ཏན་ཡོངས་སུ་རྫོགས་པར་གསུངས་ལ། བརྡའི་དབང་བསྐུར་ཞེས་པ་ཀུན་སྤངས་ཀྱི་གང་ཟག་གི་རྡོ་རྗེ་སློབ་དཔོན་དཔོན་སློབ་ལ། བསྐྱེད་པ་དམ་ཚིག་གི་རྡུལ་ཚོན་སོགས་ཀྱི་དཀྱིལ་འཁོར་དངོས་སུུ་མ་འབྱོར་ཡང་བརྡར་བཏགས་ཚོམ་བུ་ཙམ་ལ་བརྟེན་པ་དང༌། གསང་དབང་གི་དཀྱིལ་འཁོར་ཡང་དངོས་སུ་ཁམས་དཀར་དམར་གྱི་དཀྱིལ་འཁོར་མེད་ཀྱང༌། བརྡར་བཏགས་ཐོད་པ་མཚན་ལྡན་མ་ད་ན་བཟང་པོས་བཀང་བ་ཙམ་ལ་བརྟེན་པ་དང༌། གསུམ་པའི་དཀྱིལ་འཁོར་ཡང་རིག་མ་མཚན་ཉིད་པ་དངོས་སུ་མེད་ཀྱང་བརྡར་བཏགས་མེ་ལོང་ལ་སིནྡྷུ་ར་སྔགས་ཕྲེང་༼དབང་གསུམ་པའི་སྐབས་སུ་རིག་མ་མ་འབྱོར་ན་དེའི་དོད་ཐུབ་ཀྱི་བརྡ་དབང་བསྐུར་བ་བློ་བཟོ་མ་ཡིན་ཏེ། ཀུན་སྤངས་ལ་དབང་གསུམ་པ་བསྐུར་བའི་ཕྱག་རྒྱ་མ་འབྱོར་ན་ལག་པའི་ཕྱག་རྒྱས་ཀྱང་རུང་བར་ཀུན་སྤངས་ཀྱི་དབང་གི་ཐད་དེར། ཇི་སྐད་དུ། བསྟེན་པའི་དོན་དུ་ལག་པའི་ཕྱག་རྒྱ་རང་གི་སྙིང་གའི་དབང་སོན་སྐྱོན་རྣམས་ཀུན་ལས་རྣམ་པར་གྲོལ། །ཅེས་འབྱུང་བའི་ཕྱིར། མཆན།༽དང་བཅས་པ་ཙམ་ལ་བརྟེན་པ་སྟེ་གཞན་ཡང་དེའི་རིགས་པས་བརྡར་བཏགས་ཀྱི་དཀྱིལ་འཁོར་གྱི་འདོགས་གཞི་གང་ལའང་རུང་སྟེ། དཔལ་ནཱ་རོ་པས་དཔལ་ཏཻ་ལོ་པ་ལ་དབང་ཞུར་ཕྱིན་པས་རས་ཡུག་ཅིག་དང་མེ་སྟག་ཅིག་ཁྱེར་ཤོག་གསུངས་ཏེ། བཙལ་ཏེ་ཕྱིན་པས་མེ་སྟག་གིས་རས་ཡུག་ཚང་བར་བསྲེགས་ཟིན་པ་ན།
དཔལ་ནཱ་རོ་པ་ལ་དབང་དོན་གྱི་རྟོགས་པ་འཁྲུངས་པ་དེའང་དཀྱིལ་འཁོར་རམ་དབང་རྟེན་གྱི་བརྡ་འདོགས་པའི་གཞི་རས་ཡུག་དང་མེ་སྟག་ལ་མཛད་པ་ནི་བསྐྱེད་པ་དམ་ཚིག་གི་དཀྱིལ་འཁོར་མི་གཙོ་བར་སྤྱན་དྲངས་པ་ཡེ་ཤེས་ཀྱི་དཀྱིལ་འཁོར་གཙོ་བའི་དབང་དུ་བྱས་པའོ། །གྲུབ་པ་ཐོབ་པའི་རྡོ་རྗེ་སློབ་དཔོན་དང༌། དེ་ཐོབ་ཏུ་ཉེ་བའི་རྡོ་རྗེའི་སློབ་མ་ལ་དཀྱིལ་འཁོར་འདི་ལྟ་བུ་དང་དབང་རྫས་འདི་ལྟ་བུ་ལ་བརྟེན་ནས་དབང་བསྐུར་མི་རུང་བ་མ་ཡིན་ཏེ། དཔའ་བོ་དང་རྣལ་འབྱོར་མ་འཕགས་པའི་དབང་ཕྱུག་རྣམས་ཀྱི་སྤྱོད་ཡུལ་ཡིན་པའི་ཕྱིར། ཟབ་མོ་བརྡ་ཡི་དབང་བསྐུར་རམ་བྱིན་རླབས་ཀྱི་དབང་བསྐུར་འདི་ལ་དགོངས་ནས་རྗེ་བཙུན་རས་པ་ཆེན་པོས།
དབང་ཟབ་མོ་བརྡ་ཡི་དབང་བཞི་དེ། །
དུས་ད་ལྟ་བསྐུར་ན་དགའ་བ་ལ། །
དུས་ད་ལྟ་བསྐུར་ན་སྐྱིད་པ་ལ། །
ང་ཡོ་བྱད་ཆུང་ཡང་འབུལ་སྙིང་འདོད། །
འཚོ་བ་དཀོན་ཀྱང་ཞུ་བ་ཞིག་ལགས་ཏེ། །
ཤོ་མོ་ལར་ཡང་་་་་་་་་་༌། །
༼བྱིན་རླབས་ཀྱི་དབང་བསྐུར་གྱིས་རྒྱུད་སྨིན་བྱེད་མཆོག་ཏུ་མི་འགྲོ་བ་དང༌། རྒྱུ་དུས་ཀྱི་དབང་བསྐུར་དུ་མི་འགྲོ་བྱ་བ་སོགས་ཕྱིས་ཀྱི་རྟོག་བཏགས་མ་གཏོགས་སྔོན་རབས་མཛངས་པའི་ཁུངས་ཡོད་པར་མ་གསལ་ཏེ། ཇོ་བོའི་རྣམ་ཐར་ལས། ཡང་བི་ཀྲཱ་མ་ན་བཞུགས་པའི་དུས་ཞིག་ན་ཇོ་བོས་གཟིགས་པར། བུད་མེད་གཅེར་མོ་རུས་པའི་རྒྱན་གསོལ་བ་ཞིག་རེས་ངུ་རེས་བགད་པ་གཅིག་གཟིགས་པས་ཡོན་ཏན་ཅན་ཡིན་པར་མཁྱེན་ནས་ཡིད་ཀྱིས་ཕྱག་བྱས། མཆོད་པ་བྱས་ནས་གདམས་ངག་ཅིག་ཞུ་དང་བྱས་པས། ང་ལ་གདམས་ངག་ཅིག་ཡོད་གསུངས་ནས་ཤར་ཕྱོགས་བྷངྒ་ལར་བཞུད། ཇོ་བོ་ཕྱིར་བྱོན་པས་དུར་ཁྲོད་ཆེན་པོ་ཞིག་ལ་བཞུགས་ནས་ཁྱོད་ཀྱིས་ང་ལ་ཡོན་ཏན་ཡོད་པར་མཐོང་ངམ་གསུང༌། མཐོང་ལགས་ཞུས་པས། རེས་ངུ་རེས་དགོད་པའི་དོན་ཤེས་སམ་གསུང༌། མི་ཤེས་ཞུས་པས། ངུ་བ་ནི་སེམས་ཅན་རྣམས་མ་རྟོགས་པའི་དུས་ན་འཁོར་བར་སྡུག་བསྔལ་སྤྱོད་པ་ལ་ངུ་བ་ཡིན། རྟོགས་པའི་དུས་ན་ད་ལྟ་ཉིད་དུ་འཚང་རྒྱ་བ་ཡིན་པས་དགོད་པ་ཡིན་གསུང༌།
དེ་ནས་རྡོ་རྗེ་རྣལ་འབྱོར་མས་ཚེགས་ཆུང་ལ་དོན་ཆེ་བ་དབང་བྱིན་རླབས་ཀྱི་ལུགས་བྱས་ནས་བསྐུར་བས་དེར་རྡོ་རྗེ་རྣལ་འབྱོར་མའི་ཞལ་ཇི་ལྟ་བ་བཞིན་གཟིགས། གདམས་ངག་མ་ལུས་པ་ཞུས་སོ་ཞེས་བྲིས་གདའ་བས། བྱིན་རླབས་ཀྱི་དབང་གིས་གོ་མི་ཆོད་པར་ནམ་དུ་ཡང་མ་གསུངས་སོ། །མཆན།༽
་་་་་་་་བླ་མ་དྲན་པ་ཞིག་བྱུང༌། །
བསམས་ཤིང་རྗེ་བཙུན་དྲན་པ་ཞིག་བྱུང༌། །
ཞེས་གསུངས་པ་ཡིན་ནོ། །
རྗེ་བཙུན་མི་ལས་རྗེ་སྒམ་པོ་པ་ལ་ཁྱོད་སྔར་བཀའ་གདམས་པ་ལས་ཐོབ་པའི་དབང་བསྐུར་དེ་དབང་བསྐུར་ཡིན་གྱི་བྱིན་རླབས་མིན་པས། ཁོ་བོའི་ལུགས་ཀྱི་སིནྡྷུ་རའི་དཀྱིལ་འཁོར་ལ་བརྟེན་པའི་བྱིན་རླབས་ཀྱི་དབང་བསྐུར་ཞིག་བྱའོ། །གསུངས་པ་ཡང་རྡུལ་ཚོན་གྱི་དཀྱིལ་འཁོར་ལ་བརྟེན་པའི་དབང་བསྐུར་གཞན་བཀའ་གདམས་པས་བྱས་པ་དེས་ཆོག་གི། ཡེ་ཤེས་ཀྱི་དཀྱིལ་འཁོར་ལ་གཞུག་པའི་དབང་བསྐུར་དེ་ཁོ་བོ་མ་གཏོགས་དུས་དེའི་བླ་མ་གཞན་པས་ཁྱོད་ལ་བསྐུར་མི་ནུས་ཞེས་གསུངས་པ་ཡིན་གྱི། བརྡར་བཏགས་པའི་གསུམ་པའི་དབང་རྟེན་སིནྡྷུ་རའི་དཀྱིལ་འཁོར་དེ་ཡང་སྐབས་དེའི་བརྡ་ཙམ་ཡིན་གྱི། བརྡ་དེས་དོན་ལ་སྦྱོར་བའི་ཡེ་དཀྱིལ་དུ་འཁོད་པའི་རྣལ་འབྱོར་མ་རྡོ་རྗེ་གཙོ་མོའི་བདག་ཉིད་ཀྱི་རིག་མ་ལ་བརྟེན་ནས་དབང་བསྐུར་བ་ནི་ཡང་དག་པར་ཡོད་པས། འདི་ལ་དབང་བཞི་བསྐུར་གཞིའི་དཀྱིལ་འཁོར་བཞི་ཡང་མཆོག་ཏུ་གྲུབ་པ་ཡིན་ནོ། །
དེས་ན་དེང་སང་ཕྱོགས་འདི་པའི་ཁ་འཛིན་གྱིས་མངོན་པའི་ང་རྒྱལ་བྱེད་པ་མང་པོས། སྙན་བརྒྱུད་ཟབ་མོའི་བརྡ་བཞིའི་དབང་བསྐུར་རོ་ཞེས་གྲགས་པ་ཡང༌། ཡེ་ཤེས་ཀྱི་དཀྱིལ་འཁོར་སློབ་མའི་རྡོ་རྗེའི་ མིག་དག་ ༼དཀྱིལ་འཁོར་འདི་ལྟ་བུ་ལ་བརྟེན་ནས་དབང་བསྐུར་དུ་རུང་བ་ཁོང་རང་ས་ལུགས་པའང་འདོད་པར་སྣང་སྟེ། ཁོ་པའི་བསྟན་འཛིན་སྟོབས་ལྡན་གྱི་སྡོམ་གསུམ་སྤྱི་དོན་དུ། ཏིང་ངེ་འཛིན་ལ་བརྟན་པ་ཐོབ་པའི་རྡོ་རྗེ་སློབ་དཔོན་དང་འཕགས་པའི་གང་ཟག་འགའ་ཞིག་གིས་ལུས་ངག་གི་བྱེད་པ་མེད་པར་ཏིང་ངེ་འཛིན་འབའ་ཞིག་གིས་ས་ཆོག་ནས་མཇུག་ཆོག་ཚང་བའི་བར་རྡུལ་ཚོན་གྱི་དཀྱིལ་འཁོར་ཇི་ལྟ་བར་བཞེངས་པའོ། །འདི་ལ་ཏིང་ངེ་འཛིན་བརྟན་མི་བརྟན་གྱི་བྱེ་བྲག་གིས་དཀྱིལ་འཁོར་རང་གིས་བལྟ་ནུས་ཤིང་གཞན་ལ་ཡང་བརྟན་པར་ནུས་པ་དང༌། རང་གིས་ལྟ་ནུས་ཀྱི་གཞན་ལ་བསྟན་མི་ནུས་པ་ཞིག་ཡོད་ཅེས་བླ་མ་གསུང༌། དབང་བསྐུར་བ་ལ་ནི་གཞན་ལ་བསྟན་ནུས་པ་དགོས་ཏེ། དཔའ་བོ་རྡོ་རྗེས་འབྲོག་མི་ལོ་ཙཱ་ལ་དབང་བསྐུར་བ་ལྟ་བུའོ་ཞེས་བྲིས་གདའ་བས་དེར་ནི་རང་གི་བླ་མ་གོང་མ་དག་གིས་གཞུང་ཇི་ལྟར་བཙུགས་མ་དྲན་པར་སྨྲས་འདུག་ཀྱང་སྲིན་བུའི་རྗེས་ལ་ཡིག་གཟུགས་འབྱུང་བ་ལྟར་མི་ལེགས་པའང་མ་ཡིན་ནོ། །མཆན།༽པར་བསྒྲུབ་པ་ལ་སྟོན་ཅིང་གཞུག་པ་དང་སྨིན་པར་ནུས་ན་རུང་གི་གཞན་དུ་རུང་བ་མ་ཡིན་པས། གསང་སྔགས་ཀྱི་མཆོག་ལོག་པར་སྒྲུབ་པའི་ཉེས་པ་མཐོང་བའི་ཆོས་ལའང་རྣམ་པར་སྨིན་པ་མི་བཟད་པ་འབྱུང་ན་ཚེ་རབས་ཕྱི་མ་ཕན་ཆད་ཀྱི་ཉེས་པ་ནི་ཀུན་ཏུ་ཡང་བར་གོར་མ་ཆག་གོ །
དེས་ན་རྗེ་བཙུན་སྒམ་པོ་པ་དང་རྒྱལ་བའི་དབང་པོ་ཀརྨ་པ་ཆོས་གྲགས་རྒྱ་མཚོ་ལ་སོགས་རང་རེའི་བླ་མ་རིན་པོ་ཆེ་སངས་རྒྱས་ཀྱི་སྤྲུལ་པའི་སྐུ་འདི་རྣམས་ནི་གདུལ་བྱ་དག་པ་དང་མ་དག་པ་སོགས་རིས་ཅན་གསུམ་གར་རྗེས་སུ་འཛིན་པ་ཡིན་ལ། དེའི་ཚེ་མ་དག་པའི་འཁོར་དང་གདུལ་བྱ་ཐེག་དམན་པ་དག་འདུལ་བ་དང་མཐུན་པར་ཉན་ཐོས་ཀྱི་ཚུལ་བཟུང་ནས། གསང་སྔགས་ཀྱི་རྡོ་རྗེ་སློབ་དཔོན་གྱི་ཚུལ་ཐུན་མོང་དུ་མི་འཛིན་པས། རྡུལ་ཚོན་ལ་སོགས་པའི་དཀྱིལ་འཁོར་གྱི་ལས་ལྷུར་མི་མཛད་ཀྱང༌། སྐལ་བ་དང་ལྡན་པའི་གདུལ་བྱ་དག་ལ་གསང་སྔགས་ལེགས་པར་གསང་བའི་སྒོ་ནས་རྗེས་སུ་འཛིན་པར་མཛད་ལ། དེའང་སྨིན་པ་སྨིན་པའི་འཁོར་དག་པ་འདུས་པ་ཤས་ཆེ་བ་ལ། ཡེ་ཤེས་ཀྱི་དཀྱིལ་འཁོར་དུ་གཞུག་ནས་དབང་བསྐུར་བ་འདི་ཁོ་ན་ཕལ་ཆེ་བར་སྣང་སྟེ། བདག་གི་རྗེ་བླ་མ་སངས་རྒྱས་མཉན་པ་གྲུབ་ཐོབ་ལྟ་བུ་ལའང་རྗེ་ཆོས་གྲགས་རྒྱ་མཚོས་ཡེ་ཤེས་ཀྱི་དཀྱིལ་འཁོར་རབ་འབྱམས་སུ་དབང་བསྐུར་བ་ལྟ་བུའོ། །གདུལ་བྱ་འདུལ་ཐབས་འདི་ལྟར་དུ་དགོས་པའང༌། ཇི་སྐད་དུ།
ཕྱི་རུ་ཉན་ཐོས་སྤྱོད་པ་བསྲུང༌། །
ནང་དུ་འདུས་པའི་དོན་ལ་དགའ། །
ཞེས་འབྱུང་བས་སོ། །དེས་ན་རང་རེའི་བླ་མ་སངས་རྒྱས་ཀྱི་སྤྲུལ་པའི་སྐུ་འདི་དག་གིས་དབང་ཇི་ལྟར་བསྐུར་བ་དང༌། རབ་ཏུ་གནས་པ་ཇི་ལྟར་མཛད། དེའི་དབང་བསྐུར་དེ་ཆོ་ག་དང་དཀྱིལ་འཁོར་ལ་སོགས་པ་ཇི་ལྟ་བུ་ཞེས་སོ་སོའི་སྐྱེ་བོ་རྣམས་ཀྱིས་འགལ་འདུའི་བསམ་པས་གཞལ་བར་དཀའ་བ་ཡིན་ཏེ། སངས་རྒྱས་ཀྱི་སྤྲུལ་པའི་མཛད་པ་ཡིན་པའི་ཕྱིར། དེས་ན་མདོ་ལས།
སངས་རྒྱས་མྱ་ངན་མི་འདའ་ཞིང༌། །
ཆོས་ཀྱང་ནུབ་པར་མི་འགྱུར་ཏེ། །
སེམས་ཅན་རྣམས་ནི་གདུལ་བྱའི་ཕྱིར། །
མྱ་ངན་འདས་པར་རབ་ཏུ་སྟོན། །
ཅེས་འབྱུང་བས་སོ། །གཞན་ཡང་རྨི་ལམ་གྱི་དཀྱིལ་འཁོར་དུ་དབང་བསྐུར་བ་ཞེས་པའང་འདི་ལྟ་བུ་ལ་དགོངས་ཏེ། རྨི་ལམ་དུ་སྒྱུ་ལུས་གྲུབ་པའི་རྡོ་རྗེའི་སློབ་མ་སྐལ་ལྡན་ལ་རྡོ་རྗེ་སློབ་དཔོན་གྱི་རྫུ་འཕྲུལ་གྱིས་དཀྱིལ་འཁོར་དེའི་རྨི་ལམ་དུ་བསྟན་ནས་རིག་པའི་དབང་དང་སྣང་གསུམ་གྱིས་བཞོན་པར་གྱུར་པའི་རླུང་དེའི་བདག་ཉིད་དཀར་དམར་མུན་གསུམ་རོ་གཅིག་པའི་ཞུ་བདེ་དང༌། དེའི་རང་བཞིན་དོན་དམ་པའི་འོད་གསལ་བ་ལ་བརྟེན་ནས་དབང་གོང་མ་གསུམ་བསྐུར་བར་མཛད་པ་ཡིན་ཏེ། དཔེར་ན་རྗེ་སྒམ་པོ་པས་རྒྱལ་བ་ཁྱུང་ཚང་བ་ལ་རྨི་ལམ་དུ་དབང་བསྐུར་བ་དང༌། རྗེ་རྒོད་ཚང་པས་གྲུབ་ཐོབ་ཨོ་རྒྱན་པ་ལ་རྨི་ལམ་དུ་དུས་འཁོར་གྱི་དབང་བསྐུར་བ་དང༌། རྗེ་ཆོས་གྲགས་རྒྱ་མཚོས་དཔལ་བཀྲ་ཤིས་འོད་ཟེར་ལ་རྨི་ལམ་དུ་དབང་བསྐུར་བ་ལྟ་བུའོ། །གཞན་ཡང་སྒྱུ་ལུས་དང་ཟུང་འཇུག་གི་རྣལ་འབྱོར་པས་རང་གི་ལུས་ཕུང་ཁམས་སྐྱེ་མཆེད་དང་བཅས་པ་རྟེན་བརྟེན་པའི་ལྷར་མངོན་སུམ་དུ་རྫོགས་པར་ཕབ་ནས། དཀྱིལ་འཁོར་གྱི་བརྟག་པ་དེར་སློབ་མ་སྐལ་ལྡན་ལ་དབང་བསྐུར་བར་བྱའི། གཞན་རྡུལ་ཚོན་སོགས་ཀྱི་དཀྱིལ་འཁོར་དུ་སློབ་མ་དེ་དབང་བསྐུར་ཡང་བྱང་ཆུབ་རྙེད་པར་དཀའ་བའང་ཡོད་དེ། འདུས་པ་རྩ་རྒྱུད་ལས།
རྡོ་རྗེའི་ཐིག་ནི་གདབ་པ་དང༌། །
ཚོན་རྩི་དག་ནི་དགྱེ་བ་དང༌། །
སྔགས་ཀྱི་སེམས་པས་མི་བྱ་སྟེ། །
བྱས་ན་བྱང་ཆུབ་རྙེད་པར་དཀའ། །
དེ་བས་དམ་ཚིག་ཚུལ་ལེགས་པས། །
སྔགས་ཀྱི་ལྷ་རྣམས་ཕབ་ནས་སུ། །
བྱིན་གྱིས་བརླབས་ཀྱི་གནས་བསྒོམས་ལ། །
དཀྱིལ་འཁོར་རྣམས་ནི་རྣམ་པར་བརྟག །
ཅེས་འབྱུང་བའི་ཕྱིར་རོ། །ཡང་གནད་འདི་ལྟ་བུ་ཤེས་དགོས་ཏེ། བཀའ་བརྒྱུད་རིན་པོ་ཆེ་འདི་ལྟ་བུ་ཕྱག་ཆེན་གྱི་རྟོགས་ལྡན་དེ་རྡུལ་ཚོན་གྱི་དཀྱིལ་འཁོར་སོགས་ལ་འཇུག་པ་ཡང་རིགས་པ་མིན་ཏེ། རྒྱལ་པོ་ཨིནྡྲ་བྷཱུ་ཏིས་ཡེ་ཤེས་གྲུབ་པར།
ཡང་དག་ཡེ་ཤེས་ཀུན་ལྡན་པས། །
བྲིས་པའི་དཀྱིལ་འཁོར་སོགས་གཞན་དུ། །
དབང་བསྐུར་བ་ནི་ལེན་ཅེ་ན། །
འདི་ནི་དམ་ཚིག་ཉམས་པར་འགྱུར། །
དམ་ཚིག་ཉམས་པའི་སྡུག་བསྔལ་ནི། །
ལུས་དང་དེ་བཞིན་ཡིད་དང་ནི། །
དེ་ཡི་དོན་རྣམས་ཉམས་འགྱུར་ཞིང༌། །
མྱུར་བ་ཉིད་དུ་འཆི་བར་འགྱུར། །
ཤི་ནས་དམྱལ་བའི་སྡུག་བསྔལ་ནི། །
བསྐལ་པ་བྱེ་བ་བརྒྱ་ཕྲག་ཏུའང༌། །
མྱོང་ནས་གནས་ནས་འཕོས་གྱུར་ན། །
གདོལ་པའམ་དམན་པའི་རིགས་སུ་སྐྱེ། །
ལྐུགས་པའམ་ཡང་ན་འོན་པའམ། །
སྐྱེ་ཞིང་སྐྱེ་བར་དམུས་ལོང་དུ། །
སྐྱེ་བར་འགྱུར་བར་ཐེ་ཚོམ་མེད། །
ཅེས་གསུངས་པ་ཡིན་ནོ། །དེས་ན་ཕྱག་རྒྱ་ཆེན་པོའི་རྟོགས་ལྡན་མཆོག་ལ་ཇི་ལྟ་བུས་དབང་བསྐུར་བྱ་ཞེ་ན། དེར་ཡང་དག་པའི་ཡེ་ཤེས་ཀྱིས་མངོན་པར་དབང་བསྐུར་བ་དང་ལྡན་པའི་རྣལ་འབྱོར་པ་དེ་ལ་ནི་དཀྱིལ་འཁོར་བྲི་བ་དང་བྱུག་པ་དང་དབང་བསྐུར་བ་ལ་སོགས་བཀག་པ་ཡིན་ནོ། །ཞེས་སོ། །ཟབ་མོའི་གནས་འདི་ལ་ཆེ་བའི་བདག་ཉིད་དུ་གྱུར་པ་གང་གིས་ཀྱང་གདུལ་བྱ་ལ་ལའི་ངོར་ཅུང་ཟད་འཇིགས་པའི་ཉམས་ཀྱིས་འདི་སྐད་དུ།
དེང་སང་རྡོ་རྗེ་ཕག་མོ་ཡི། །
བྱིན་རླབས་དབང་བསྐུར་ཡིན་ཅེས་ཟེར། །
འདི་ཡིས་ཆོས་ཀྱི་སྒོ་ཕྱེ་ནས། །
གཏུམ་མོ་ལ་སོགས་བསྒོམ་པ་མཐོང༌། །
འདི་འདྲ་རྒྱུད་སྡེ་ལས་མ་གསུངས། །
བསྟན་བཅོས་རྣམས་ལས་བཤད་པ་མེད། །
ཅེས་གསུངས་པ་ལ། དེ་ལྟར་ན་ཚིག་ཟིན་ཙམ་གྱིས་ཀྱང་རང་གིས་བརྒྱུད་པའི་བླ་མ་ལ་སྨོད་པར་སོང་བ་དང༌། ཞེན་དོན་ལ་བསྙེགས་ན་རང་ལུགས་ཀྱི་དབང་གསུམ་པ་ཡང་དོན་གྱིས་བཀག་པར་སོང་བའོ། །དང་པོ་ནི། དེང་སང་ཤཱཀྱ་ཐུབ་པའི་བསྟན་པ་འདི་ལ་རྡོ་རྗེ་བདག་མེད་མས་རྗེ་བིརྺ་པ་བྱིན་གྱིས་བརླབས་པས་དེར་དབང་དོན་གྱི་རྟོགས་པ་སྐྱེས་པ་དང་དབང་བསྐུར་བ་ཡིན་ཅེས་ས་སྐྱ་པ་རྣམས་ཀྱང་ཟེར་ལ། དབང་དེས་ཆོས་ཀྱི་སྒོ་ཕྱེ་ནས་རྗེ་བིརྺ་པས་གཏུམ་མོ་བསྒོམ་པ་མཐོང་བས། དེ་ཡང་རྒྱུད་སྡེ་ལས་དེ་ལྟར་མི་རིགས་པར་གསུངས་པ་དང༌། བསྟན་བཅོས་ལས་ཀྱང་དེ་ལྟར་མི་འཐད་པར་བཤད་པ་ཞལ་གྱིས་བཞེས་ནུས་སམ། ནུས་ན་དེས་གྲུབ། མི་ནུས་ན་བིརྺ་པའི་རྣམ་ཐར་དེ་ལ་སླད་ཞུས་ཞིག་མཛད་པར་ཞུ་ལགས།
གཉིས་པ་ནི། དེང་སང་སངས་རྒྱས་ཀྱི་བསྟན་པ་འདི་ལ་སྔགས་བླ་མེད་ཀྱི་དབང་གསུམ་པ་བསྐུར་བའི་སྐབས་སུ་རྡོ་རྗེ་ཕག་མོས་བྱིན་གྱིས་བརླབས་པའི་རིག་མ་མཚན་ལྡན་གྱིས་རྡོ་རྗེའི་སློབ་མ་ལ་སྙོམས་པར་འཇུག་ནས་བདེ་བ་མྱོང་བའི་སྒོ་ནས་དབང་བསྐུར་བ་ཡིན་ཅེས་ས་སྐྱ་པ་རྣམས་ཀྱང་ཟེར་ལ། དེས་ཆོས་ཀྱི་སྒོ་ཕྱེ་ནས་རྗེ་ས་ཆེན་ཡང་གཏུམ་མོ་བསྒོམ་པ་ནི་མཐོང་བས། དེ་ཡང་རྒྱུད་སྡེ་ལས་མི་རིགས་པར་གསུངས་པ་དང་བསྟན་བཅོས་ལས་དེ་ལྟར་མི་འཐད་པར་བཤད་པ་ཞལ་གྱིས་བཞེས་ནུས་སམ། ནུས་ན་དབང་སྔོན་དུ་མ་སོང་བར་རིམ་པ་བསྒོམ་དུ་མི་རུང་བར་བཤད་པ་དང་འགལ། མི་ནུས་ན་ཕག་མོའི་བྱིན་རླབས་ཀྱིས་དབང་བསྐུར་དུ་མི་འགྱུར་ཞེས་བཀག་པ་དེ་རང་གིས་ཀྱང་འདོད་པས་གཞན་ལ་ཇི་ལྟར་གནོད། ཡང་རྡོ་རྗེ་ཕག་མོའི་བྱིན་རླབས་ཉིད་ཀྱིས་སྟོབས་ཀྱི་དབང་བསྐུར་ལ་མི་ཟེར། རྡོ་རྗེ་ཕག་མོའི་སྒོམ་བཟླས་ཀྱི་བྱ་བ་ཟུར་པ་ཞིག་ཡོད་དོ་ཞེ་ན།
འོ་ན་ཟུར་པ་དེ་ཁྱེད་རང་ལ་ཇི་ལྟར་ཡོད། ཕྱོགས་འདི་པས་རྒྱུས་མི་འཚལ་ལ། རྡོ་རྗེ་ཕག་མོའི་བྱིན་རླབས་ཀྱི་སྐབས་སུ་དེའི་བྱིན་རླབས་ལ་དེར་ངོས་མི་འཛིན་ན་སྐབས་དོན་བོར་བས་རྩོད་པའི་གཞི་དོར་ཅིག །ཡང༌།
རྡོ་རྗེ་ཕག་མོ་ཉིད་ལས་ཀྱང༌། །
དབང་བསྐུར་ཐོབ་ཅིང་དམ་ཚིག་ལྡན། །
དེ་ལ་བྱིན་རླབས་བྱ། །
ཞེས་གསུངས། ཞེས་པའང་གཞུང་དང་གང་ཟག་མ་ཕྱེད་པ་དང༌། དབང་བསྐུར་དང་དམ་ཚིག་མི་ལྡན་པ་ཁོ་ན་ལ་ཕག་མོའི་བྱིན་རླབས་བྱེད་པ་ཕྱོགས་སྔ་མས་ཁས་མ་བླངས་པས་འདི་ཡང་སུ་ཞིག་ལ་གནོད། མི་གནོད་བཞིན་དུ་གཞན་འགོག་པའི་ཡན་ལག་ཏུ་བསྟན་བཅོས་སུ་བཀོད་ན། མཁས་པའི་ངག་ལ་ལྷག་ཆད་ནོར་བའི་སྐྱོན་ལས་ལྷག་པའི་སྐྱོན་དུ་མི་འགྱུར་གྲང༌། དབང་བསྐུར་མེད་པར་བྱིན་བརླབས་ན། །དམ་ཚིག་ཉམས་པར་ཐུབ་པས་གསུངས། །ཞེས་པ་ལའང་དབང་བསྐུར་སྔོན་དུ་མ་སོང་ན་དེའི་རྒྱུད་ལ་དམ་ཚིག་མེད་པས། དེ་ལ་བྱིན་རླབས་བྱས་པས་དམ་ཚིག་ཉམས་རྒྱུའི་དམ་ཚིག་ཀྱང་མི་འགྲུབ་ལ། དབང་མ་བསྐུར་བ་ལ་བྱིན་གྱིས་བརླབས་ཏུ་མི་རུང་བ་དང༌། རུང་ནའང་བྱིན་གྱིས་བརླབ་ཡུལ་དེ་མུ་ཟི་མ་སྦྱངས་པར་དངུལ་ཆུ་ཟོས་ན་འཆི་བ་བཞིན་ངན་སོང་ལ་སོགས་པར་འགྲོ་ན། རྒྱུའི་ཐེག་པར་ཞུགས་པའི་དབང་མ་བསྐུར་བ་ལ་སངས་རྒྱས་ཀྱི་བྱིན་གྱིས་བརླབ་ཏུ་མི་རུང་བ་དང༌། རུང་ན་ཡང་དཔེ་དེ་བཞིན་ངན་སོང་ལ་སོགས་པར་འགྲོ་བ་སོགས་ཀྱི་ཉེས་པར་ཡང་འགྱུར་རོ། །
དེ་ལ་དབང་མ་བསྐུར་བ་ལ་སངས་རྒྱས་ཀྱི་བྱིན་གྱིས་བརླབ་ཏུ་མི་རུང་མི་ཟེར། རྡོ་རྗེ་ཕག་མོས་བྱིན་གྱིས་བརླབ་ཏུ་མི་རུང་ངོ་ཞེ་ན། འོ་ན་རྡོ་རྗེ་ཕག་མོ་དེ་སངས་རྒྱས་མ་ཡིན་པར་འགྱུར་ཏེ། སངས་རྒྱས་ཀྱིས་དེ་ལ་བྱིན་གྱིས་བརླབ་ཏུ་རུང་ཡང་རྡོ་རྗེ་ཕག་མོས་བྱིན་གྱིས་བརླབ་ཏུ་མི་རུང་ན། རྡོ་རྗེ་ཕག་མོ་དེ་སངས་རྒྱས་དང་སེམས་ཅན་གང་ཞིག་ལ་སངས་རྒྱས་མིན་པ་ལས་འོས་མེད་པའི་ཕྱིར། ཡང་ན་རྡོ་རྗེ་ཕག་མོའི་བྱིན་བརླབ་བྱ་ཡུལ་ཐམས་ཅད་དབང་བསྐུར་སྔོན་དུ་སོང་བས་ཁྱབ་པར་ཐལ་ཏེ། དབང་བསྐུར་མེད་པ་ཞེས་ཚིག་ཟིན་ལ་སྨོས་ཀྱང་ཞེན་དོན་ལ་བྱིན་བརླབ་བྱ་ཡུལ་ཐམས་ཅད་དམ་ལྡན་ཡིན་པ་གང་ཞིག །དེ་ཡིན་ན་དེའི་སྔོན་དུ་ངེས་པར་དབང་བསྐུར་འགྲོ་དགོས་པའི་ཕྱིར། ཡང༌།
རྡོ་རྗེ་ཕག་མོའི་བྱིན་རླབས་ནི། །
མར་པ་ལྷོ་བྲག་པ་ལ་མེད། །
ཅེས་པ་ལ། ཅི་ཁོ་བོ་ཅག་གི་སྟོན་པ་ཚད་མ་རྗེ་མར་པ་དེ་ཀྱཻ་རྡོ་རྗེ་དང་འཁོར་ལོ་བདེ་མཆོག་དངོས་ཡིན་ན། དེ་ལ་བདག་མེད་མ་དང་རྡོ་རྗེ་ཕག་མོའི་བྱིན་རླབས་དང་དངོས་གྲུབ་མེད་པ་ནི་ངེད་ལ་བསྒྲུབ་བྱར་འགྲོ་ཡི་སྒྲུབ་བྱེད་དུ་མ་སོང་བས། ཁྱེད་ཅག་སྡང་བས་འགྲོ་བའི་གསུང་དུ་དོགས་པས་སྐྱེས་བུ་དམ་པ་དག་དེ་ལྟར་གསུང་དུ་ག་ལ་བཟོད། དེའང་ཁྱེད་ཅག་གི་བརྒྱུད་འཛིན་ཁ་ཅིག །མར་པ་ལྷོ་བྲག་པའི་ལག་ལེན་ལ་ཕག་མོའི་བྱིན་རླབས་ཀྱིས་ལས་དང་པོ་པ་སྨིན་བྱེད་ཀྱི་དབང་དུ་བྱེད་པའི་ལུགས་མེད་ལོ་ཞེས་རྗེ་མར་པ་ཉིད་ལ་ཐུགས་ཚས་མ་བཏང་བའི་གསུང་བྱོན་གདའ་ཡང༌། ཅི་ཕག་མོའི་བྱིན་རླབས་དེ་གང་ལ་ངོས་འཛིན། ཁྱེད་ལ་གྲགས་པའི་མཁའ་སྤྱོད་མའི་བྱིན་རླབས་ཟེར་བ་ཞིག་ཡོད་པར་གྲགས་པ་དེ་ནི་ངེད་ཀྱི་ཕྱོགས་ལ་མ་གྲུབ་པས། ལས་དང་པོ་པ་སྨིན་བྱེད་དུ་རུང་མི་རུང་གཉིས་ཀར་མི་ཤེས། ངེད་ཀྱི་ལུགས་ལ་གྲགས་པའི་ཕག་མོའི་བྱིན་རླབས་དེ་ནི་ཕྱོགས་དེ་པ་རྣམས་ཀྱི་སྐལ་བས་སྤྱོད་པའི་ཡུལ་དུ་མ་གྲུབ་ན། དེ་ལས་དང་པོ་པ་སྨིན་བྱེད་ཀྱི་དབང་དུ་རུང་མི་རུང་ཇི་ལྟར་ཤེས། ཡང་ངེད་ཀྱི་ཕག་མོའི་བྱིན་རླབས་དེ་ཁྱེད་ཀྱི་སྐལ་བའི་སྤྱོད་ཡུལ་དུ་མི་འགྱུར་བ་མ་གྲུབ་བོ་ཞེ་ན། གྲུབ་སྟེ། བདག་ཅག་གི་རྡོ་རྗེ་འཛིན་པ་ཆེན་པོ་རྗེ་བཙུན་མར་པ་ལོ་ཙཱ་ལ་ཁྱེད་ཅག་སྙིང་ནས་སྨོད་ཅིང་འུག་པས་ཉི་མའི་དཀྱིལ་འཁོར་སྤོང་བ་ལྟར་བྱེད་འདུག་པ་ཉིད་ཀྱིས་ཤེས་པའི་ཕྱིར། ཡང༌།
མར་པའི་བརྒྱུད་པ་འཛིན་བཞིན་དུ། །
ཕག་མོའི་ཆོས་སྒོ་འབྱེད་པ་ནི། །
རྒྱུད་དང་འགལ་བ་ལྟ་ཅི་སྨོས། །
རང་ལུགས་དང་ཡང་འགལ་བ་ཡིན། །
ཅེས་གསུངས་གདའ་བ། རྗེ་མར་པའི་ལུགས་ཀྱི་ཕག་མོ་མངོན་འབྱུང་གི་རྒྱུད་ཀྱི་རྗེས་སུ་འབྲངས་ནས་ཕག་མོ་ལྷ་སོ་བདུན་མ་ལ་སོགས་ཀྱི་དབང་བསྐུར་ནས་རིམ་གཉིས་བསྒོམ་པ་ཞིག་ཕྱོགས་འདི་པའི་བརྒྱུད་འཛིན་ལ་ཡོད་པ་ནི་ཤིན་ཏུ་ནས་ཀྱང་བདེན་མོད། དེ་རྒྱུད་དང་འགལ་ཚུལ་ཇི་ལྟར་ཡིན། འདིའི་ཐད་དུ། མཁས་གྲུབ་མཚུར་ཕུའི་གཽ་ཤྲཱི་རིན་པོ་ཆེའི་གསུང་གིས།
མར་པས་ཕག་མོ་མ་འཆད་ཅེས། །
རྒྱུད་སྡེ་གང་ལས་བཀག་པ་ཡོད། །
ཅེས་སྡོམ་གསུམ་མཁན་པོ་རྗེས་འབྲངས་དང་བཅས་པ་ལ་དྲི་བ་མཛད་པས། རྗེ་ངོར་ཆེན་གྱི་གསུང་གིས།
དྲི་བ་དེ་འདྲ་སྙིང་རེ་རྗེ། །
མར་པས་ཕག་མོ་མ་འཆད་ཅེས། །
རྒྱུད་སྡེ་ལས་བཀག་ག་ལ་ལང༌། །
ཞེས་གསུངས། མར་པས་ཕག་མོ་འཆད་མི་ཤེས་པ་ཉིད་ཀྱིས་གྲུབ་བོ་ཞེས་ཟེར་རོ། །དེ་ལ་དཔྱོད་ལྡན་དག །དྲི་བ་དེ་སྙིང་རེ་རྗེ་ན། མར་པའི་བརྒྱུད་འཛིན་གྱིས་ཕག་མོའི་ཆོས་སྒོ་འབྱེད་དུ་མི་རུང་བ་ལ་གནོད་བྱེད་གཞན་མ་རྙེད་ནས། དེས་དེ་འབྱེད་དུ་མི་རུང་བ་རྒྱུད་སྡེ་ལས་བཀག་གོ་ཞེས་རྒྱུད་སྡེ་དང་འགལ་བའི་དགག་པ་བརྗོད་པ་འདི་དེ་ལས་ཀྱང་སྙིང་རེ་རྗེ་ན། ཟེར་རྒྱུས་ཕོངས་པ་ཉིད་ཀྱིས་དགག་འདོད་པ་ཙམ་དུ་ཟད་དོ་ཟེར། རྡོ་རྗེ་འཛིན་པ་ཆེན་པོ་མར་པ་རྗེས་འབྲངས་དང་བཅས་པས་ཡི་དམ་གྱི་ལྷ་རྡོ་རྗེ་ཕག་མོ་སོགས་སྤོང་བའི་དམ་བཅའ་ཞིག་ཡོད་ན། མར་པའི་བརྒྱུད་འཛིན་གྱིས་ཕག་མོའི་ཆོས་སྒོ་ཕྱེད་ནས་རིམ་གཉིས་བསྒོམས་ན་རང་ལུགས་ཀྱི་དམ་བཅའ་དང་འགལ་བ་བདེན་ཀྱང༌། ཕྱོགས་འདི་པའི་ཡི་དམ་གྱི་ལྷའི་གཙོ་བོའང་བཅོམ་ལྡན་འདས་རྡོ་རྗེ་ཕག་མོ་ཉིད་ཡིན་ན། རང་ལུགས་དང་ཡང་འགལ་བ་ཡིན། །ཅེས་འགལ་ཚུལ་ཁྱོད་ཀྱིས་མིག་ཕྱེད་པར་སྨྲ་དགོས་སོ། །ཅི་ཁྱེད་ཅག་ཆོས་རྗེ་ས་པཎ་ལྟ་བུ་ལའང་མི་མཛེས་པར་སྨྲ་ནུས་སམ་ཞེ་ན། སྡང་བ་དང་མ་གུས་པའི་དབང་གིས་ག་ལ་ནུས། རིགས་པའི་ལམ་གྱི་དབང་དུ་བྱས་ནས་མི་མཛེས་པར་སྨྲ་བ་ལོས་ནུས་ཏེ། ཁ་ན་མ་ཐོ་བར་སྨྲས་པ་མ་ཡིན་པའི་ཕྱིར་རོ། །
འདིར་ཤར་ཙོང་ཁ་པ་ཆེན་པོས། རྗེ་མི་ལ། རྗེ་དྭགས་པོ། རྗེ་ཕག་མོ་གྲུ་པས་བདེ་མཆོག་དབང་བསྐུར་གཞན་ལ་སྟོན་མི་མཁྱེན་པར་དོན་གྱིས་འཕེན་བཞེད་ནས་འདི་སྐད་གསུངས་ཏེ། མན་ངག་འདི་ལ་གཙོ་བོར་བྱེད་པའི་བླ་མ་གོང་མ་རྣམས་བདེ་མཆོག་ལ་ཡི་དམ་མཛད་པ་མང་སྟེ། སྒམ་པོ་པས་ནི་ཟངས་དཀར་གྱི་སློབ་མ་མར་ཡུལ་བློ་ལྡན་ལ་བསྟེན་ནས་ཟངས་དཀར་ལུགས་ཀྱི་བདེ་མཆོག་དང༌། དཔལ་ཕག་མོ་གྲུ་པས་ནི་ལོ་ཆུང་ནས་བརྒྱུད་པའི་སྨར་ལུགས་ཀྱི་བདེ་མཆོག་དང༌། ཆོས་རྗེ་འབྲི་གུང་པས་ནི་མར་དོ་ནས་བརྒྱུད་པའི་ཅོག་རོ་ལུགས་ཀྱི་བདེ་མཆོག་ལ་མཛད་སྣང་སྟེ། དེ་གསུམ་ག་ལྟ་བུའི་ལུགས་ཀྱི་བདེ་མཆོག་རེ་གཉིས་པའི་དཀྱིལ་འཁོར་ལ་བསྟེན་པའོ། །ཞེས་གསལ་བར་འཆད་མོད། གསུང་འདི་ལྟ་བུ་ནི་སྐྱེས་བུ་ཁྱེད་ཀྱིས་འབྱོན་པར་ག་ལ་རིགས་ཏེ། རང་གི་བརྒྱུད་པའི་བླ་མ་གོང་མ་རྗེ་མར་པ་ནས་བརྒྱུད་པའི་བདེ་དགྱེས་ཀྱི་དབང་རྗེ་མི་ལ་ལ་མེད་པ་དང༌། དེ་མེད་པས་རྗེ་དྭགས་པོ་སོགས་དེ་ཕྱིན་ལ་མེད་པས། བརྒྱུད་པའི་བླ་མ་ལ་དབང་གི་བཀའ་ཆད་དོ་ཞེས་མི་གསལ་བར་སྐུར་བ་འདེབས་པ་དང༌། མངོན་གསལ་དུ་རང་རེའི་བླ་མ་གོང་མ་ཞེས་བསྟོད་ཕྱག་གི་ཡུལ་དུ་མཛད་པ་གཉིས་འགལ་བ་ཁོ་ནར་ངེས་པའི་ཕྱིར། འགལ་བ་བསྒྲིགས་ནས་སྒྱུ་ཡིས་དེ་སྐད་གསུངས་ནས་རྟོགས་ལྡན་དག་རྗེ་མར་པ་རྗེས་འབྲངས་ལ་དད་པ་བཟློག་པའི་ཐབས་སུ་མཛད་ནའང་རང་ལུགས་དང་འགལ་བའི་ཕྱིར་ཏེ། བོད་ན་རྗེ་མར་པ་ལས་ལྷག་པའི་སྔགས་པ་མ་བྱུང་ཞེས་སྨྲས་པ་དང་ཡང་རབ་ཏུ་འགལ་བའི་ཕྱིར་ཏེ། མར་པ་ལས་ལྷག་པ་མ་བྱུང་ན་དེའི་བརྒྱུད་འཛིན་ཐམས་ཅད་ནོར་བཏུབ་གཅིག་ཀྱང་མ་བྱུང་བར་དོན་གྱིས་འཕངས་པ་ཉིད་ཀྱིས་ལྷག་པར་འཇོག་བྱེད་ལ་གནོད་པར་སྨྲས་པའི་ཕྱིར་རོ། །
གསུམ་པ་ནི། སྔོན་བྱུང་སྟོན་པའི་རྣམ་ཐར་ལ། ཆོས་འབྱུང་གི་གནས་སུ་རྡོ་རྗེ་འཆང་ཆེན་པོ་ཉིད་ཀྱི་སྐུ་གཞལ་ཡས་ཁང་དང༌། ཕུང་ཁམས་སྐྱེ་མཆེད་ལྷ་ཚོགས་སུ་བྱས་པའི་སྤྲུལ་པའི་དཀྱིལ་འཁོར་དུ་རང་ལས་ཐ་མི་དད་པའི་སྤྲུལ་པའི་འཁོར་རྣམས་དང༌། རང་ལས་ཐ་དད་པ་རྒྱལ་པོ་ཨིནྡྲ་བྷཱུ་ཏི་ལ་སོགས་པ་རྣམས་ལ་རིག་པའི་དབང་བསྐུར་བ་བྱིན་ཏེ་བསྐྱེད་རྫོགས་གཙོ་བོར་སྟོན་པའི་རྒྱུད་གསུངས་པ་ལྟ་བུའོ། །
གཉིས་པ་༼བྱེ་བྲག་གི་སྔོན་འགྲོ༽ལ། རྡོ་རྗེ་འཛིན་པ་ཡུམ་བཅས་ཀྱི་སྒོམ་བཟླས་ཀྱི་སྡིག་སྒྲིབ་སྦྱང་བ། བླ་མ་རྡོ་རྗེ་འཆང་ཆེན་པོའི་རྣལ་འབྱོར་གྱི་དབང་གིས་རྟོགས་པ་བསྐྲུན་པའོ། །དང་པོ་༼རྡོ་རྗེ་འཛིན་པ་ཡུམ་བཅས་ཀྱི་སྒོམ་བཟླས་ཀྱི་སྡིག་སྒྲིབ་སྦྱང་བ།༽ནི།
སྐྱབས་འགྲོ་སེམས་བསྐྱེད་ཚད་མེད་པ་བསྒོམ་པ་སོགས་སྔགས་ལུགས་ཀྱི་ཐུན་མོང་མིན་པ་རྣམས་སྔོན་དུ་བཏང་སྟེ། ཨོཾ་སྭ་བྷཱ་ཝས་མ་དག་པའི་ཆོས་ཐམས་ཅད་སྟོང་པར་སྦྱངས་པའི་ངང་ནས། རྟེན་མེད་པའི་ནམ་མཁར་ཆེས་ཕྲ་བའི་ཐིག་ལེ་སྔོ་ལྗང་དམར་གསུམ་བརྩེགས་མར་གནས་པའི་ནང་དུ་རིམ་བཞིན་ཧཱུྃ་བཾ་ཧྲཱིཿགསུམ་རྗེས་སུ་ཞུགས་པས། དེའི་རྐྱེན་གྱིས་ཐིག་ལེ་དེ་དག་མི་བཟོད་པར་གཡོ་བ་ན། ཡི་གེ་དེ་དག་སྐད་གདངས་བླག་ཅོར་གྱི་སྒྲ་ནམ་མཁའ་འགས་པ་སྙམ་དུ་གྲགས་པས། ཕྱོགས་བཅུ་ན་བཞུགས་པའི་སངས་རྒྱས་བྱང་སེམས། ཡི་དམ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་ཐམས་ཅད་ཡི་གེ་ཐིག་བཅས་ལ་རབ་ཏུ་འདུས་ཤིང་དབྱེར་མེད་དུ་མ་གྱུར་ཙམ་ལ། ནམ་མཁའ་ནས་ཕེཾ་ཡིག་གི་སྒྲས་དེ་གཉིས་དབྱེར་མེད་དུ་བྱས་པའི་མོད་ལ་ཡས་ནས་རིམ་པར་པད་ཟླ་དང་ཟླ་བའི་རྒྱབ་ཡོལ་གྱི་དབུས་སུ་རྡོ་རྗེ་འཆང་ཆེན་པོ་སྐུ་མདོག་སྔོན་པོར་བཞུགས་པ་དང༌། པད་ཉི་རོ་གདན་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་རྡོ་རྗེ་རྣལ་འབྱོར་མ་ལྗང་གུ་དང་དམར་པོ་སྟེ་གཉིས་ཀའང་ཕག་པའི་ཞལ་དང་དགྱེས་པའི་ཉམས་ཀྱིས་བཞུགས་པར་གྱུར་ཏེ། བཅོམ་ལྡན་འདས་དེ་གསུམ་པོ་མས་རིམ་ནས་བདག་དང༌། སྔགས་དང༌། ལྷའི་དེ་ཁོ་ན་ཉིད་ཀྱི་ཇོ་བོ་གཙོ་ཆེ་བ་ལྷག་པར་མོས་པར་བྱས་ནས། བཅོམ་ལྡན་འདས་གསུམ་གྱི་ཐུགས་ཀར་ཟླ་གདན་གྱི་སྟེང་དུ་ཡས་རིམ་ནས་ཧཱུྃ་བཾ་ཧྲཱིཿཁ་དོག་དང་བྲལ་བའི་སྟོང་གཟུགས་ཀྱི་རྣམ་པར་བཀོད་དེ། ཧཱུྃ་གི་མཐར་ཡིག་བརྒྱ་སྔོན་པོའི་ཕྲེང་བ་གཡས་སུ་འཁོར་བ་དང༌། བཾ་གྱི་མཐར་ཡིག་བརྒྱ་ལྗང་གུ་གཡོན་དུ་འཁོར་བ་དང༌། ཧྲཱིཿཡི་ མཐར་ཡིག་བརྒྱ་དམར་པོ་གཡས་སུ་འཁོར་བའི་རྐྱེན་གྱིས་ཧཱུྃ་བཾ་ཧྲཱིཿགསུམ་ག་ལས་བདུད་རྩི་དྭངས་མ་རབ་ཏུ་ཞུ་བ་འཛག་པའི་སྟོབས་ལས་བདེ་བ་ཆེན་པོའི་རོས་ཐུགས་ཚིམ་པར་གྱུར་ཏེ། རྣལ་འབྱོར་མ་དམར་མོའི་ཐུགས་ཀའི་ཡིག་བརྒྱ་དམར་པོ་ལས་ཡིག་བརྒྱ་དམར་པོ་ཆ་གཅིག་ཆད། ཐུགས་ཀའི་ཧྲཱིཿ་ཡིག་ལ་གཡས་བསྐོར་བྱས་ནས་སྤྱི་བོའི་ཕག་ཞལ་ནས་ཐོན། རྣལ་འབྱོར་མ་ལྗང་གུའི་ཐུགས་ཀར་སོང༌།
དེ་དང་སྟབས་གཅིག་པར་རྣལ་འབྱོར་མ་ལྗང་གུའི་ཐུགས་ཀའི་ཡིག་བརྒྱ་ལྗང་གུ་ལས་ཡིག་བརྒྱ་ལྗང་གུ་ཆ་གཅིག་ཆད་དེ། ཡིག་བརྒྱ་དམར་པོ་དང་འགྲོགས་ཏེ་ཐུགས་ཀའི་བྃ་ཡིག་ལ་གཡོན་བསྐོར་བྱས་ནས་སྤྱི་བོའི་ཕག་ཞལ་ནས་ཐོན། བཅོམ་ལྡན་འདས་རྡོ་རྗེ་འཆང་གི་ཐུགས་ཀར་སོང༌། དེ་དང་སྟབས་གཅིག་པར་རྡོ་རྗེ་འཆང་གི་ཐུགས་ཀའི་ཡིག་བརྒྱ་སྔོན་པོ་ལས་ཡིག་བརྒྱ་སྔོན་པོ་ཆ་གཅིག་ཆད་དེ། ཡིག་བརྒྱ་དམར་ལྗང་སྔོ་གསུམ་འགྲོགས་ཏེ་ཐུགས་ཀའི་ཧཱུྃ་ཡིག་ལ་གཡས་བསྐོར་བྱས་ནས་བཅོམ་ལྡན་འདས་ཀྱི་ཚངས་བུག་ཏུ་ཐོན་པ་ན། ཡིག་བརྒྱ་དམར་པོ་དེ་ཉི་མའི་དཀྱིལ་འཁོར་སྲན་མ་ཙམ་ཞིག་ཏུ་གྱུར། ཡིག་བརྒྱ་ལྗང་གུ་དེའི་ནང་དུ་ཁ་ཊྭཱཾ་ག་སྤུས་བྲིས་པ་ཙམ་ཞིག་ཏུ་གྱུར། ཡིག་བརྒྱ་སྔོན་པོ་དེ་རྡོ་རྗེ་སེམས་དཔའ་དཀར་བ་ལས་ཆེས་དཀར་བ་བརྒྱ། ལྗང་བ་ལས་ཆེས་ལྗང་བ་བརྒྱ། དམར་བ་ལས་ཆེས་དམར་བ་བརྒྱར་གྱུར་ནས། རྡོར་སེམས་ཆེས་དཀར་བ་བརྒྱ་པོ་དེ་ཁ་ཊྭཱཾ་གི་རྩེ་མོའི་རྡོ་རྗེ་གདེངས་པའི་ལྟེ་བར་པད་ཟླའི་གདན་ལ་བཞུགས་སུ་གསོལ་ཞིང༌། རྡོར་སེམས་ཆེས་ལྗང་བ་བརྒྱ་པོ་དེ་ཁ་ཊྭཱཾ་གའི་སྣ་ཚོགས་རྡོ་རྗེའི་ལྟེ་དབུས་སུ་པད་ཟླའི་གདན་ལ་བཞུགས་སུ་གསོལ་ཞིང༌། རྡོར་སེམས་ཆེས་དམར་བ་བརྒྱ་པོ་དེ་ཁ་ཊྭཱཾ་གའི་རྡོ་རྗེ་བུམ་པའི་ནང་གི་ནམ་མཁའ་པད་ཟླའི་གདན་ལ་བཞུགས་སུ་གསོལ་ནས། བཅོམ་ལྡན་འདས་རྡོ་རྗེ་འཆང་དང་བཅོམ་ལྡན་འདས་མ་གཉིས་ཀྱི་ཞལ་ནས་ཧྲཱིཿའི་གསུང་དྲག་ཏུ་བསྒྲགས་པས། བཅོམ་ལྡན་འདས་དང་འདས་མ་གཉིས་ཀྱི་ཐུགས་ཀའི་ཡིག་བརྒྱ་སྔོན་ལྗང་དམར་པོ་རྣམས་ལ་རྡོ་རྗེ་འཆང་གི་སྤྱི་གཙུག་གི་རྡོ་རྗེ་ཁ་ཊྭཱཾ་གའི་ནང་ན་བཞུགས་པའི་རྡོ་རྗེ་སེམས་དཔའ་དཀར་ལྗང་དམར་པོ་སུམ་བརྒྱ་ལས་ཆ་སུམ་བརྒྱ་རེ་ཆད་དེ། སོ་སོ་ལ་ཡས་རིམ་བཞིན་མེ་ལོང་ལ་གཟུགས་བརྙན་ཤར་བ་ལྟར་འཕོས་ནས་གནས་པ་ལས། སྟེང་འོག་གི་རྡོར་སེམས་དྲུག་བརྒྱ་པོ་ཐམས་ཅད་ཀྱི་ཞལ་ནས་ཡིག་བརྒྱ་དར་དིར་དུ་བསྒྲགས་པས་སེམས་ཅན་གྱི་ཁམས་སྦྱང་བ་དང་སངས་རྒྱས་མཆོད་པའི་སྤྲིན་སྤྲོ་བར་དམིགས་ནས། རང་ཉིད་ཀྱིས་བཟླས་པ་རྒྱུན་རིང་བ་རེ་བྱས་པའི་མཐར། སྤྱི་བོའི་ཉི་དཀྱིལ་དུ་བཞུགས་པའི་རྟེན་བརྟེན་པ་དང་བཅས་པ་ཐམས་ཅད་གདན་གསུམ་ཚང་བའི་དབང་ལྷར་གྱུར་ནས། གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། གཤེགས་མ་རྣམས་ཀྱིས་རིན་པོ་ཆེའི་བུམ་པ་བདུད་རྩིས་གང་བ་མཆུ་འཕྱང་བ་ནས་འབབ་བཞིན་པ་བསྣམས། སེམས་དཔའ་དང་སེམས་མ་རྣམས་ཀྱིས་བཀྲ་ཤིས་ཀྱི་གླུ་ལེན། ཁྲོ་བོ་དང་ཁྲོ་མོ་རྣམས་ཀྱིས་བགེགས་བསྐྲད་བཞིན་པར་མགྲིན་གཅིག་ཏུ། ཇི་ལྟར་བལྟམས་པའི་ཚིགས་བཅད་དང༌། དབང་བསྐུར་རྡོ་རྗེ་ཆེན་པོ་ནི། །ཞེས་པའི་ཚིགས་བཅད་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲི་ཧཱུྃ། ཞེས་བཅོམ་ལྡན་འདས་དང་འདས་མ་གཉིས་དང༌། དེ་དག་གི་ཐུགས་ཀར་གནས་པའི་རྡོར་སེམས་དཀར་ལྗང་དམར་སུམ་བརྒྱ་པོ་རྣམས་ལ་དབང་བསྐུར་བས་ཡེ་ཤེས་ཀྱི་བདུད་རྩི་ཉིད་ཀྱིས་སྐུ་གང༌། དྲི་མ་དག །ཆུ་ཞབས་ཀྱི་སྤྱི་བོར་བརྟན་པས་རྡོ་རྗེ་འཆང་ལ་རྡོ་རྗེ་སེམས་དཔའ། རྣལ་འབྱོར་མ་གཉིས་ལ་རྣམ་པར་སྣང་མཛད། རྡོར་སེམས་རྣམས་ལ་བཅོམ་ལྡན་འདས་མི་བསྐྱོད་རྡོ་རྗེས་དབུ་བརྒྱན་པར་གྱུར།
དེ་ནས་བཅོམ་ལྡན་འདས་དང་འདས་མ་གཉིས་ཀྱི་རང་གི་ཐུགས་ཀའི་ཧཱུྃ་བྃ་ཧྲཱིཿཡི་སྒྲ་དང་ཡིག་བརྒྱ་སྔོ་ལྗང་དམར་གསུམ་གྱི་སྒྲ་ཆེར་གྲགས་པ་ལ་ཐུགས་རྩེ་གཅིག་ཏུ་གཞོལ་ཏེ་སྤྲོས་པ་ཐམས་ཅད་བྲལ་བར་རྒྱུན་ཇེ་རིང་བཞག་ནས། མཐར་བཅོམ་ལྡན་འདས་ཀྱི་ཐུགས་ཀའི་སྔགས་ཕྲེང་སྔོན་པོ་ལ་གནས་པའི་རྡོར་སེམས་དཀར་པོ་རྣམས་ཀྱི་ཐུགས་ཀ་ནས་འོད་ཟེར་འཕྲོས། འདོད་ཁམས་ཀྱི་སེམས་ཅན་རྣམས་ལ་ཕོག་པས་རྣམ་སྣང་གི་གོ་འཕང་ལ་བཀོད་དེ། སླར་ཐུགས་ཀར་བསྡུས། འདས་མ་ལྗང་གུའི་ཐུགས་ཀའི་སྔགས་ཕྲེང་ལྗང་གུ་ལ་གནས་པའི་རྡོར་སེམས་ལྗང་གུ་རྣམས་ཀྱི་ཐུགས་ཀ་ནས་འོད་ཟེར་འཕྲོས། གཟུགས་ཁམས་ཀྱི་སེམས་ཅན་རྣམས་ལ་ཕོག་པས་འོད་དཔག་མེད་ཀྱི་གོ་འཕང་ལ་བཀོད་དེ། སླར་ཐུགས་ཀར་བསྡུས། བཅོམ་ལྡན་འདས་མ་དམར་མོའི་ཐུགས་ཀའི་སྔགས་ཕྲེང་དམར་པོ་ལ་གནས་པའི་རྡོར་སེམས་དམར་པོ་རྣམས་ཀྱི་ཐུགས་ཀ་ནས་འོད་ཟེར་འཕྲོས། གཟུགས་མེད་ཁམས་ཀྱི་སེམས་ཅན་རྣམས་ལ་ཕོག་པས་མི་བསྐྱོད་པའི་གོ་འཕང་ལ་བཀོད་དེ་སླར་ཐུགས་ཀར་བསྡུས་ཏེ། རྡོར་སེམས་དེ་དག་གིས་སངས་རྒྱས་ཀྱི་མཛད་པ་ཐམས་ཅད་མཛད་ནས། སེམས་ཅན་ཐམས་ཅད་ཀྱི་སྒྲིབ་པ་ཡོངས་སུ་དག་པར་ཞལ་གྱིས་བཞེས་ནས་སྔགས་ཕྲེང་ལ་ཐིམ། སྔགས་ཕྲེང་ཟླ་གདན་རྣམས་ཐུགས་ཀའི་ས་བོན་ལ་ཐིམ། ཐུགས་ཀའི་ས་བོན་གྱི་གསལ་བྱེད་དབྱངས་ལ་བསྡུས། དབྱངས་ཀྱང་ཆེས་ཤིན་ཏུ་ཕྲ་བའི་ནཱད་དོན་དམ་འོད་གསལ་བའི་ངང་དུ་གཞུག་པར་བྱའོ། །
དེ་ནས་རིམ་བཞིན་བཅོམ་ལྡན་འདས། བཅོམ་ལྡན་འདས་མ་ལྗང་གུ་ལ་བསྡུས། དེ་བཅོམ་ལྡན་འདས་མ་དམར་མོ་ལ་བསྡུས་ནས། དེ་ཉིད་ཀྱི་ངང་ནས་སྤྱོད་ལམ་ལ་འཇུག་པའམ། ཡང་ན་རེ་ཞིག་བཅོམ་ལྡན་འདས་མ་དམར་མོའང་ནམ་མཁའ་ལ་སྤྲིན་ཡལ་བ་ལྟར་འོད་གསལ་བའི་ངང་དུ་བཟླས་ནས།
བླ་མ་ལ་གུས་སྙིང་རྗེར་ལྡན། །
སྐྱེ་ཞིང་སྐྱེ་བར་འགྱུར་བར་ཤོག །
ལག་པས་རྡོ་རྗེ་དྲིལ་བུ་འཁྲོལ། །
ཐབ་མོའི་ཆོས་ནི་ཀློག་པ་དང༌། །
བཙུན་མོའི་ཤུ་ཀྲ་མཉམ་ཟ་ཅན། །
སྐྱེ་ཞིང་སྐྱེ་བར་འགྱུར་བར་ཤོག །
དགེ་བས་འགྲོ་བ་དམ་ཚིག་ཅན། །
ཡེ་ཤེས་རྡོ་རྗེ་འགྲུབ་ཕྱིར་བསྔོ། །
ཞེས་བསྔོ་བ་དང་སྨོན་ལམ་ཅི་རིགས་པར་བརྗོད་དོ། །
གཉིས་པ་༼བླ་མ་རྡོ་རྗེ་འཆང་ཆེན་པོའི་རྣལ་འབྱོར་གྱི་དབང་གིས་རྟོགས་པ་བསྐྲུན་པ་༽ནི།
གསང་སྔགས་བླ་ན་མེད་པའི་ལམ་ཐམས་ཅད་དབང་གིས་རྟོགས་པས་གོང་ནས་གོང་དུ་བགྲོད་པ་ཡིན་ལ། དེའང་རྒྱུ་དུས་ཀྱི་དབང་སྔོན་དུ་སོང་ནས། ལམ་དུས་ཀྱི་དབང་ཐུན་ཆེན་པོ་བཞི་དང་ཐུན་མཚམས་བཞི་རྣམས་སུ་བར་མ་ཆད་པར་ཉམས་སུ་ལེན་དགོས་ལ། དེའང་རྡུལ་ཚོན་ལ་སོགས་པའི་དཀྱིལ་འཁོར་དང་ཆོ་ག་རྒྱས་པར་མ་ལྕོགས་ན། བླ་མའི་དཀྱིལ་འཁོར་བཞི་ལས་དབང་བཞི་བླང་བའི་ཆོ་ག་བསྡུས་པ་འདིས་དེའི་འདོད་དོན་བདེ་བླག་ཏུ་འགྲུབ་ལ། དེའང་བུམ་དབང་ཙམ་ཐོབ་པའི་གང་ཟག་ལ་བསྐྱེད་རིམ་གྱི་དངོས་གྲུབ་མཐར་ཕྱིན་པའི་ཆེད་དུ་ལམ་ཟབ་བླ་མའི་རྣལ་འབྱོར་གྱི་དབང་ལེན་པ་དང༌། དབང་གོང་མ་ཐོབ་པའི་གང་ཟག་གིས་རྫོགས་རིམ་གྱི་དངོས་གྲུབ་མཐར་ཕྱིན་པའི་ཆེད་དུ་ལམ་ཟབ་བླ་མའི་རྣལ་འབྱོར་གྱི་དབང་ལེན་པ་ཡིན་ལ། དེ་ལྟ་བུའི་དབང་བསྐུར་ལེན་ཡུལ་གྱི་བླ་མ་ཡང༌། རྒྱུ་ལམ་གྱི་དབང་བསྐུར་མཚན་ཉིད་པ་གང་ལས་ཐོབ་པ་དང༌། དབང་གཞན་ལས་ཐོབ་ཟིན་ནའང་རིམ་གཉིས་ཀྱི་རྟོགས་པ་བྱིན་རླབས་ཀྱི་སྟོབས་ཀྱིས་འཆར་འཇུག་པ་པོའི་བདག་རྐྱེན་གྱི་བླ་མ་དང༌། གཞན་ཡང་རྒྱུད་མཉན་ཡུལ་གྱི་བླ་མ་རྣམས་གཅིག་ཏུ་སྡོམ་པ་ལ། རང་མོས་པ་གང་ཆེའི་ཡུལ་དེ་ཚེ་སྔ་ཕྱི་ཐམས་ཅད་དུ་རྗེས་འཛིན་གྱི་བླ་མ་མཆོག་ཡིན་པས། དེ་ཉིད་རྩ་བའི་བླ་མར་བཟུང་ནས་དབང་ལེན་པའི་ཡུལ་དུ་བྱའོ། །
བཀའ་བརྒྱུད་རིན་པོ་ཆེ་འདི་པའི་ཕྱག་སྲོལ་ལྟར་ན། ཐ་སྙད་ཀྱི་སྤྲོས་པ་མང་པོ་དང་ཆོ་གའི་རིམ་པ་སྣ་ཚོགས་པ་དང་འབྲེལ་བའི་ཐོས་པ་རྒྱ་ཆེར་བྱས་ཡུལ་གྱི་བླ་མ་ལས། བཅོས་མིན་གྱི་མོས་གུས་བཟོད་གླགས་མེད་པ་གང་དུ་སྐྱེ་ཡུལ་གྱི་དམ་པ་སྔར་མཇལ་བའམ་ཆོས་འབྲེལ་མེད་ན་ཡང་དེ་རྩ་བའི་བླ་མར་འཇོག་པ་ཡིན་ཏེ། ཇི་སྐད་དུ།
གང་གི་དྲིན་གྱིས་དགེ་བློ་བྱུང༌། །
འཇམ་པའི་དབྱངས་ལ་ཕྱག་འཚལ་ལོ། །
གང་གི་དྲིན་གྱིས་བདག་དར་བ། །
དགེ་བའི་བཤེས་ལའང་ཕྱག་འཚལ་ལོ། །
ཞེས་འབྱུང་བའི་ཕྱིར། བདག་རྒྱུད་ལ་མཚན་ཙམ་ཐོས་པས་ཀྱང་མོས་དགེ་བླ་ན་མེད་པ་བསྐྱེད་ནུས་པ་དེ་ལྟར་ན། ཞལ་མཇལ་ཆོས་ཐོས་དབང་དང་བྱིན་གྱིས་བརླབས་པ་མངོན་དུ་གྱུར་ན་ཕྱག་རྒྱ་ཆེན་པོ་མཆོག་གི་དངོས་གྲུབ་ད་ལྟ་ཉིད་དུ་སྟེར་ནུས་ངོ་ཤེས་པར་གྲུབ་པས། བླ་མ་དེ་ལ་སྔར་ཚེ་འདིར་དབང་ཆོས་གང་ཡང་མ་ཐོབ་ཀྱང་དབང་ལེན་པའི་ཡུལ་གྱི་བླ་མ་མཆོག་ཀྱང་དེ་ཉིད་ལ་བྱེད་པ་ཡིན་ཏེ། རྒྱལ་བ་ཡང་དགོན་པས། འགྲོ་བའི་མགོན་པོ་ཞང་རིན་པོ་ཆེ་ལ་རྗེ་རྒོད་ཚང་པ་དང་མཉམ་པར་རྩ་བའི་བླ་མར་འཛིན་པ་ལྟ་བུའོ། །དེས་ན་བླ་མའི་དཀྱིལ་འཁོར་ལ་བརྟེན་ནས་དབང་ལེན་པ་འདི་ནི་སྔགས་བླ་མེད་ཀྱི་དབང་བསྐུར་དང་རྟོགས་པ་བསྐྱེད་པ་སྔོན་དུ་མ་སོང་བའི་བླ་མ་ལ་དམིགས་ཡུལ་གཙོ་བོར་བྱས་པ་ནི་ཡོད་པ་མིན་ཀྱང༌། ཉན་ཐོས་ཀྱི་ཆོས་འབྲེལ་ཡོད་པ་ཙམ་ཡང་ཞར་ལ་དབང་བསྐུར་ལེན་ཡུལ་གྱི་བླ་མ་དང་ཐ་མི་དད་བསྲེ་མི་རུང་བ་ནི་མ་ཡིན་ནོ། །
འོ་ན་སྔར་མ་མཇལ་ཡང་བཅོས་མིན་གྱི་དད་པ་སྐྱེ་ཡུལ་དེ་དབང་ལེན་ཡུལ་ཇི་ལྟར་བཞག་སྙམ་ན། རང་རེ་སྔགས་བླ་མེད་པ་ཡིན་པ་གང་ཞིག །ཚེ་རབས་སྔ་མ་ཕན་ཆད་དུ་དཀྱིལ་འཁོར་དུ་གཞུག་པ་ལ་སོགས་ཀྱི་བཀའ་དྲིན་ཆེ་ངེས་པའི་བླ་མ་ཡིན་པས་དེའི་དབང་དུ་བྱས་པའོ། །དེས་ན་འདིར་རྫོགས་རིམ་ལ་བརྟེན་པ་བོགས་དབྱུང་བྱེད་ཀྱི། བླ་མའི་རྣལ་འབྱོར་ནི་རྟེན་མེད་པའི་ནམ་མཁའ་ལས་ཨཿདང་ཧཾ་ཡིག་སྒྲ་འདྲེས་པའི་གདངས་ཚིག་ཏུ་གྲུབ་པ་ལས།
ཤྲཱི་ནི་གཉིས་མེད་ཡེ་ཤེས་ཏེ། །
ཧེ་ནི་རྒྱུ་སོགས་སྟོང་པ་ཉིད། །
རུ་ནི་ཚོགས་དང་བྲལ་བ་སྟེ། །
ཀ་ནི་གང་དུའང་མི་གནས་པའོ། །
ཞེས་གྲགས་པའི་རྐྱེན་གྱིས། བདག་ཉིད་སྐད་ཅིག་གིས་རྟེན་དང་བརྟེན་པ་གསལ་བར་གྱུར་པ་ནི་སྲུང་བའི་འཁོར་ལོའི་ནང་དུ་རླུང༌། མེ། ཆུ། སའི་དཀྱིལ་འཁོར། དེའི་སྟེང་དུ་རི་རབ་ལྷུན་པོ་གྲུ་བཞི་པའི་ཐད་དུ་པདྨ་དང་སྣ་ཚོགས་རྡོ་རྗེ། དེའི་ལྟེ་བར་གཞལ་ཡས་ཁང་གྲུ་བཞི་སྒོ་བཞི་སོགས་མཚན་ཉིད་ཡོངས་རྫོགས་ཀྱི་དབུས་སུ་པདྨ་དང་ཉི་མའི་སྟེང་དུ། གཡས་ཕྱོགས་སུ་དུས་མཚན་གན་སྒྱེལ་དང༌། གཡོན་ཕྱོགས་སུ་འཇིགས་བྱེད་ཁ་སྦུབས་པའི་གདན་ལ་དཔལ་ཧེ་རུ་ཀ་སྐུ་མདོག་སྔོན་པོ་ཞལ་བཞི་པ། རྩ་ཞལ་སྔོན་པོ་ཁྲོ་བ། གཡས་དཀར་པོ་འཛུམ་པ། གཡོན་དམར་པོ་ཆགས་པ། རྒྱབ་སེར་པོ་དགོད་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཕྱག་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། གཡོན་འོག་མ་འཆི་བདག་གཤིན་རྗེ་ལས་རྒྱལ་བའི་ཁ་ཊྭཱཾ་ག་འཛིན་པ། གཡས་འོག་མ་ན་ཐོད་པ་ཁྲག་བཅས་ཀྱིས་ཡབ་ཡུམ་ཞལ་གཅིག་པར་བསྲེ་བ། རལ་པའི་ཐོར་ཚུགས་བཅིངས་པའི་རྩེར་རྡོ་རྗེ་ནོར་བུ་དང༌། དེའི་འོག་ཏུ་སྣ་ཚོགས་རྡོ་རྗེ། གཡོན་གྱི་ཆ་ལ་ཟླ་ཚེས། མི་མགོ་སྐམ་པོ་ལྔའི་དབུ་རྒྱན་ཅན། རློན་པ་ཁྲག་འཛག་པ་ལྔ་བཅུའི་དོ་ཤལ་འཕྱང་བ། སྟག་གི་པགས་པའི་ཤམ་ཐབས་གྲོལ་ཞིང་ཞབས་གཡས་བརྐྱང་ཞིང་གཡོན་བསྐུམས་པའི་སྒེག་པ་སོགས་གར་དགུའི་ཉམས་ཀྱིས་བཞུགས་པའོ། །
དེའི་པང་ན་རྡོ་རྗེ་ཕག་མོ་དམར་མོ་ཞལ་གཅིག་ཕྱག་གཉིས་མ་གཡས་གྲི་གུག་འཛིན་པས་ཕྱོགས་བཅུར་བསྡིགས་པ། གཡོན་པས་བདུད་བཞིའི་ཁྲག་གིས་གང་བའི་ཐོད་པ་འཛིན་པས་ཡབ་ལ་འཁྱུད་པ། གཅེར་བུ་སྐྲ་གྲོལ་བ། སྤྱན་གསུམ་མ། ཕྱག་རྒྱ་ལྔས་བརྒྱན་ཅིང༌། བྱིན་པ་གཉིས་ཀྱིས་ཡབ་ལ་འཁྱུད་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །དེའི་དཔལ་ཧེ་རུ་ཀའི་སྤྱི་བོའི་སྣ་ཚོགས་རྡོ་རྗེའི་ལྟེ་བར་པདྨ་དང་ཟླ་བའི་གདན་གྱི་སྟེང་དུ་རྩ་བའི་བླ་མ་དེ་ཉིད་བཅོམ་ལྡན་འདས་རིགས་དྲུག་པ་རྡོ་རྗེ་འཆང་ཆེན་པོ་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རྡོ་རྗེ་སྐྱིལ་ཀྲུང་གིས་བཞུགས་པ། དར་དང་རུས་པ་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ་སྤྱི་བོར་རིགས་ཀྱི་བདག་པོ་རྣམ་སྣང་གིས་བརྒྱན་པ། དེའི་པང་པར་ཡུམ་རྡོ་རྗེ་ཕག་མོ་པདྨའི་འདུག་སྟངས་ཅན་གཅེར་བུ་སྐྲ་གྲོལ་བ། ཕྱག་རྒྱ་ལྔས་བརྒྱན་པ། ཐོད་པ་བདུད་རྩིས་གང་བ་འཛིན་པ། བཅོམ་ལྡན་འདས་ཀྱི་མགུལ་པར་འཁྱུད་པ། གཡས་གྲི་གུག་འཛིན་པ། འོད་ཀྱི་དཀྱིལ་འཁོར་དུ་བཞུགས་པར་གྱུར། དེ་ནས་བདག་ཉིད་ཧེ་རུ་ཀར་གསལ་བའི་ཐུགས་ཀ་ནས་འོད་ཟེར་འཕྲོས། སེམས་ཅན་ཐམས་ཅད་ལ་ཕོག་པས་སེམས་ཅན་ཐམས་ཅད་བཅོམ་ལྡན་འདས་མའི་ངོ་བོའི་མཆོད་པའི་ལྷ་མོར་གྱུར་ནས་རྩ་བའི་བླ་མ་རིགས་དྲུག་པ་རྡོ་རྗེ་འཆང་ལ་མཆོད་པའི་རིམ་པ་ནི། དང་པོར་དངོས་སམ་ཡིད་ཀྱིས་མཎྜལ་བཤམས་ནས།
སངས་རྒྱས་ཀུན་འདུས་བླ་མའི་དྲུང༌། །
གླིང་བཞི་རི་རབ་བཅས་པ་དང༌། །
གླིང་བཞི་བྱེ་བ་ཕྲག་བརྒྱ་དང༌། །
བྱེ་བ་འབུམ་དང་དུང་ཕྱུར་བཅས། །
མཎྜལ་གཅིག་ཏུ་བསྡུས་ནས་ནི། །
མོས་བློས་གོང་མ་རྣམས་ལ་འབུལ། །
འགྲོ་ཚོགས་སྒོ་གསུམ་ལོངས་སྤྱོད་དང༌། །
དགེ་ཚོགས་འབུལ་ཞིང་བཞེས་སུ་གསོལ། །
ཁང་བཟང་རྟ་བབས་བསིལ་ཁང་དང༌། །
ཁྲུས་ཁང་བསྲོ་ཁང་ལྡུམ་ར་དང༌། །
སྐྱེད་ཚལ་གདན་ཁྲི་བླ་རེ་གདུགས། །
རྒྱལ་མཚན་བ་དན་རྔ་བསིལ་ཡབ། །
ཆུ་བཞི་མེ་ཏོག་བདུག་སྤོས་དང༌། །
སྣང་གསལ་དྲི་ཆབ་ཞལ་ཟས་མཆོག །
རོལ་མོ་སྐུ་ཁྲུས་ན་བཟའ་རྒྱན། །
གཟུགས་སྒྲ་དྲི་རོ་རེག་བྱ་དང༌། །
གཟིམས་མལ་བང་མཛོད་གཏེར་ལོ་ཏོག །
རྫིང་བུ་བ་མཆོག་དཔག་བསམ་ཤིང༌། །
བཞོན་པ་རྩེད་འཇོ་བཀྲ་ཤིས་བརྒྱད། །
རིན་ཆེན་སྣ་བདུན་བཅས་པ་འབུལ། །
བཞེས་ནས་བྱིན་གྱིས་བརླབ་ཏུ་གསོལ། །
སྟོང་ཆེན་རྟོགས་པར་བྱེད་པའི་རོ། །
དྲི་ཆུ་དྲི་ཆེན་རཀྟ་དང༌། །
ཁུ་ཀླད་བདེ་ཆེན་འབར་བའི་རོ། །
མི་རྟ་ཁྱི་བ་གླང་པོའི་ཤ །
ཡེ་ཤེས་བདུད་རྩིའི་དག་པ་ཅན། །
དཔལ་ལྡན་བླ་མ་མཆོག་ལ་འབུལ། །
ཞེས་ཕྱི་ནང་གི་མཆོད་པས་མཆོད་ནས། མཆོད་པའི་ལྷ་མོ་རྣམས་ཡུམ་རྡོ་རྗེ་ཕག་མོ་ཉིད་ལ་ཐིམ་ནས། བཅོམ་ལྡན་འདས་མས་སྙོམས་འཇུག་བདེ་བ་ཆེན་པོས་མཆོད་པས། བཅོམ་ལྡན་འདས་ཡབ་ཡུམ་སྔར་བས་ཀྱང་མཚར་སྡུག་གཟི་བརྗིད་འོད་དུ་འབར་བར་གྱུར། དེ་ནས་བདག་ཉིད་ཧེ་རུ་ཀར་གྱུར་པ་ཉིད་ཀྱི་སྤྱི་བོའི་རིགས་ཀྱི་བདག་པོ་བཅོམ་ལྡན་འདས་རྡོ་རྗེ་འཆང་ཆེན་པོ་ལ་བསྟོད་ཅིང་དབང་བསྐུར་བའི་ཆེད་དུ་གསོལ་བ་གདབ་པ་ནི།
ཨེ་མའོ་ཨེ་མའོ་ཆོས། །
ཨེ་མའོ་ཆོས་ཀྱི་དོན་འབྱུང་བས། །
ཆོས་དོན་དག་པ་བདག་མེད་པ། །
རྡོ་རྗེ་རྒྱལ་པོར་ཕྱག་འཚལ་འདུད། །
བྱང་ཆུབ་རྡོ་རྗེས་སངས་རྒྱས་ལ། །
ཇི་ལྟར་མཆོད་ཆེན་དབང་བསྐུར་ལྟར། །
འགྲོ་བ་སྐྱོབ་པའི་དོན་གྱི་ཕྱིར། །
ནམ་མཁའི་རྡོ་རྗེ་དེང་བདག་སྩོལ། །
ཞེས་གསོལ་བ་བཏབ་པས། བཅོམ་ལྡན་འདས་རྡོ་རྗེ་འཆང་ཡབ་ཡུམ་ཕན་ཚུན་སྙོམས་པར་འཇུག་པའི་སྒྲས་ཕྱོགས་བཅུའི་སངས་རྒྱས་བྱང་སེམས་ཁྲོ་བོ་ཁྲོ་མོ་ཐམས་ཅད་སྤྱན་དྲངས། བཅོམ་ལྡན་འདས་རྡོ་རྗེ་འཆང་གི་ཐུགས་ཀར་ཞུགས། བྱང་ཆུབ་ཀྱི་སེམས་སུ་ཞུ། རྡོ་རྗེའི་ལམ་ནས་ཕྱུང༌། ཡུམ་གྱི་པདྨར་བརྒྱུད་ནས་ཡུམ་གྱི་སྐུའི་དཀྱིལ་འཁོར་པ་ཐམས་ཅད་མཆོད་པར་བྱས་ནས། སླར་རྡོ་རྗེ་བུང་བས་ཡུམ་གྱི་དཀྱིལ་འཁོར་པ་ཐམས་ཅད་བདུད་རྩིའི་ངོ་བོར་བཞུས་པའི་སྦྲང་རྩི་ལེགས་པར་བཏུང་བ་སྦྱོར་མཚམས་ནས་ཕབ་པ་ཧེ་རུ་ཀ་བདག་ཉིད་ཀྱི་གཙུག་ཏོར་གྱི་ཚངས་བུག་ནས་བྱོན། རྩ་དབུ་མའི་ལམ་ནས་བརྒྱུད། རྩ་སྟོང་ཕྲག་བདུན་ཅུ་རྩ་གཉིས་ཀྱི་བར་ཁྱབ་པར་སྤྲོས་པས་བུམ་པའི་དབང་ཐོབ། རྩ་དག་པ་སྐུ་རྡོ་རྗེ་མངོན་དུ་བྱས། བདུད་རྩིའི་ཆུ་ཞབས་གྱེན་དུ་བསྟན་པས་སླར་བཅོམ་ལྡན་འདས་རིགས་ཀྱི་བདག་པོ་ཡབ་ཡུམ་སྔར་ལས་མཚར་སྡུག་འོད་དུ་ཆགས་པར་གྱུར།
དེ་ནས་བཅོམ་ལྡན་འདས་རྡོ་རྗེ་འཆང་ཡབ་ཡུམ་འོ་བྱེད་པ་དང༌། འཁྱུད་པ་ཀུ་ཙ་འཚིར་བ་དང༌། རྡོ་རྗེ་དང་པདྨ་དྲག་ཏུ་བསྲུབས་པ་ལས་བྱང་ཆུབ་ཀྱི་སེམས་དཀར་དམར་ཆུ་བོའི་རྒྱུན་ལྟ་བུ་བྱུང་བ་ཧེ་རུ་ཀ་ཡབ་ཡུམ་གྱི་ལྕེ་རྡོ་རྗེ་རྩེ་གསུམ་པ་ནས་བྱོན། མགྲིན་པའི་ཡི་གེ་ཡ་ར་ལ་ཝ་ནས་བརྒྱུད་རླུང་བཅས་བསྡུས་པའི་ཉི་ཁྲི་ཆིག་སྟོང་གི་རྒྱུ་བའི་བར་ཁྱབ་པར་སྤྲོས། གསང་དབང་ཐོབ། རླུང་དག་པ་གསུང་རྡོ་རྗེ་མངོན་དུ་བྱས། དེ་ནས་བཅོམ་ལྡན་འདས་རྡོ་རྗེ་འཆང་གི་ཡུམ་རྡོ་རྗེ་ཕག་མོ་ལས་ཕག་མོ་གཉིས་པ་བྱོན། ཧེ་རུ་ཀའི་ཡུམ་ལ་ཞུགས་ནས་ཧེ་རུ་ཀ་ཡབ་ཡུམ་གྱིས་སྦྱོར་བ་མཛད་པས་བྱང་སེམས་ཀྱི་སྤྱི་གཙུག་ནས་མགྲིན་པའི་བར་བབས་པས་དགའ་བ། དེས་པདྨ་ཁ་ལེགས་པར་ཕྱེ་ཞིང་རྡོ་རྗེས་དཔྱིས་ཕྱིན་པར་ཕུག་པ་ན། བྱང་སེམས་མགྲིན་པ་ནས་སྙིང་གར་བབས་པ་མཆོག་དགའ། དེ་ནས་འོག་རླུང་བསྡམས་པས་འཛག་པ་བཅིངས་པས་བྱང་སེམས་སྙིང་ག་ནས་ལྟེ་བའི་བར་བབས་པ་ཁྱད་དགའ། དེ་ནས་རྡོ་རྗེ་དལ་བུས་པདྨའི་ཟེའུ་འབྲུ་ལེགས་པར་འཇིབས་པས་ཁམས་དྭངས་མ་ཞུ་བ་འཛིན་ཅིང༌། བྱང་སེམས་ལྟེ་བ་ནས་གསང་བའི་རྩེ་མོའི་བར་ཁྱབ་པར་སྤྲོས་པས་ལྷན་སྐྱེས་ཀྱི་དགའ་བ་མངོན་དུ་བྱས། ཤེས་རབ་ཡེ་ཤེས་ཀྱི་དབང་ཐོབ། ཐིག་ལེ་དག་པ་ཐུགས་རྡོ་རྗེ་མངོན་དུ་བྱས།
དེ་ནས་ཧེ་རུ་ཀ་ཡབ་ཡུམ་རང་ཉིད་ཀྱིས་བདེ་བ་ཆེན་པོའི་ཡེ་ཤེས་ཀྱི་ཆོས་ཉིད་བརྗོད་མེད་རྟོག་བྲལ་ཉམས་སུ་མྱོང་བ་ཇི་ལྟ་བ་དང༌། སྤྱི་བོའི་བླ་མ་རྡོ་རྗེ་འཆང་ཡབ་ཡུམ་གྱི་བདེ་སྟོང་གཉིས་མེད་ཀྱི་ཡེ་ཤེས་དེ་ལྟ་བ་གཉིས་སྤྲོས་པ་དང་བྲལ་བར་རོ་གཅིག་ཏུ་བྱོན། ལམ་གྱི་རྣམ་པར་མི་རྟོག་པའི་ཡེ་ཤེས་འབྲས་བུ་མི་རྟོག་ཡེ་ཤེས་ཀྱི་ངོ་བོར་བརྒྱུད་བརྟན་གཡོའི་ཡེ་ཤེས་ཀྱི་བར་ཁྱབ་པར་སྤྲོས་པས་དབང་བཞི་པ་ཐོབ། རྣམ་ཤེས་དག་པ་བདེ་ཆེན་གྱི་སྐུ་མངོན་དུ་བྱས། 
དེ་ནས་སྤྱི་བོའི་རྡོ་རྗེ་འཆང་ཡབ་ཡུམ་གྱི་རྡོ་རྗེ་ཐུགས་ཀྱི་དམ་ཚིག་ཧེ་རུ་ཀ་ཡབ་ཡུམ་གྱི་སྤྱི་བོ་དང་སྙིང་ག་བརྟེན། དྲིལ་བུ་གསུང་གི་དམ་ཚིག་མགྲིན་པ་དང་གསང་བར་བརྟེན། ཕྱག་རྒྱ་སྐུའི་དམ་ཚིག་དབུ་མ་རྣམ་པར་དག་པར་བརྟེན་ནས་རྡོ་རྗེ་སློབ་དཔོན་བདག་པོ་ཆེན་པོའི་དབང་ཐོབ་སྟེ། ཕྲིན་ལས་རབ་འབྱམས་སྒྲུབ་པ་ལ་འཁོར་བ་ཇི་སྲིད་པ་དེ་སྲིད་དུ་སྡོད་པའི་ང་རྒྱལ་བརྟན་པར་བྱས་ནས། །
སྐྱེ་བ་འདི་ནས་རིགས་བདག་མི་འཆོལ་ཞིང༌། །
བཅོམ་ལྡན་དྲག་པོའི་དཀྱིལ་འཁོར་འཛིན་བཞིན་དུ། །
ཤེས་རབ་པདྨའི་བདུད་རྩི་འཐུང་བྱེད་ཅིང༌། །
བྱང་ཆུབ་སྙིང་པོར་སྲིད་པ་དག་བགྱིད་ཤོག །
ཅེས་བསྔོ་བ་དང་སྨོན་ལམ་ཅི་རིགས་པར་བརྗོད་དོ། །མདོར་ན་བླ་མ་སོ་སོའི་སྐྱེ་བོ་ཡིན་ཀྱང་སློབ་མ་རྣམས་ལ་དབང་བསྐུར་བའི་བྱ་བ་སོགས་མཛད་པ་ན། སངས་རྒྱས་ཐམས་ཅད་བྱོན་ནས་དངོས་སམ་བསྐྱེད་པའི་བླ་མ་དེའི་སྒོ་གསུམ་ལ་རྡོ་རྗེ་གསུམ་པོ་ཞུགས་ནས་སློབ་མ་རྣམས་ཀྱིས་མཆོད་པ་ལེན་པ་དང་དབང་བསྐུར་དངོས་སུ་སྦྱིན་པ་ན་སངས་རྒྱས་རྣམས་ཀྱི་ཆོས་ཉིད་ཡིན་པས། སྐབས་དེར་བླ་མ་དེ་ཉིད་སངས་རྒྱས་དངོས་དང༌། རང་རེ་ལ་སངས་རྒྱས་ཀྱི་བྱ་བ་བླ་མ་དེ་མ་བརྒྱུད་ན་སངས་རྒྱས་གཞན་གྱིས་མཛད་མི་ནུས་པས། རང་ངོ་ནས་སངས་རྒྱས་ལས་བླ་མ་བཀའ་དྲིན་ཆེ་བས་ལྷག་སྟེ། རྡོ་རྗེ་ཕྲེང་བ་ལས།
རྡོ་རྗེ་སློབ་དཔོན་ལུས་འདི་ལ། །
རྒྱལ་བའི་སྐུ་ནི་རིམ་བཞིན་གནས། །
ཞེས་དང༌། ཞལ་ལུང་ལས།
འདི་ཡི་དོན་ལྡན་འགའ་ཞིག་ལ། །
ང་ནི་དེ་ཡི་ལུས་གནས་ཏེ། །
སྒྲུབ་བོ་གཞན་ལས་མཆོད་པ་ལེན། །
དེ་ཡིས་དེ་མཉེས་རང་གི་རྒྱུད། །
ལས་ཀྱི་སྒྲིབ་པ་དག་བྱེད་ཡིན། །
ཅེས་དང༌། རིམ་ལྔ་ལས།
མན་ངག་རབ་ཏུ་སྟེར་བའི་ཕྱིར། །
རྡོ་རྗེ་སློབ་དཔོན་དེ་བས་ལྷག །
ཅེས་འབྱུང་བས་སོ། །མཆོད་པས་བསོད་ནམས་སུ་འགྱུར་བའི་དངོས་པོའང༌། དཔལ་གསང་བ་འདུས་པ་ལས།
ལུས་དང་ངག་སེམས་མཆོད་པ་ཡིས། །
ནན་ཏན་དུ་ནི་མཆོད་པར་བྱ། །
བུད་མེད་རབ་ཏུ་མདངས་བཟང་བ། །
ལོ་གྲངས་བཅུ་དྲུག་ལོན་པ་ནི། །
དྲི་དང་མེ་ཏོག་ཕྲེང་བརྒྱན་ཏེ། །
ཡོན་ཏན་སྐ་རགས་མཱ་མ་ཀཱིར། །
ཤེས་རབ་ཅན་གྱིས་བྱིན་བརླབས་ལ། །
དེ་ཡི་དབུས་སུ་མཉེས་པར་བྱ། །
ནམ་མཁའི་དབྱིངས་ནི་རབ་ཏུ་བརྒྱན། །
བཤང་གཅི་ཁུ་བ་ཁྲག་ལ་སོགས། །
ལྷ་རྣམས་ལ་ནི་དབུལ་བར་བྱ། །
ཞེས་དེ་ལྟ་བུའི་དངོས་པོས་མཆོད་པས་ཚོགས་བླ་ན་མེད་པ་རྫོགས་པར་འགྱུར་བར་བསྟན་ཏོ། །སྔགས་ཀྱི་ཐེག་པ་འདིར་མཚམས་མེད་སོགས་ཀྱི་སྡིག་པ་མི་རུང་བར་བྱས་པའང་ཚེ་འདིར་མཆོག་གི་དངོས་གྲུབ་ཐོབ་ཀྱང༌། སློབ་དཔོན་གྱི་རིགས་སམ་སྤྱོད་ལམ་ཕལ་པ་ཙམ་ལ་བཞད་གད་ཙམ་གྱིས་བརྙས་ནའང་ཚེ་འདིར་མཆོག་འགྲུབ་པ་ལ་གེགས་བྱེད་དེ། དངོས་གྲུབ་ཀྱི་རྩ་བ་བཤིགས་པས་སྡིག་ཤིན་ཏུ་ཆེ་བའི་ཕྱིར། ཞེ་ཐག་པ་ནས་སྨོད་ན་མཆོག་གི་དངོས་གྲུབ་ཐོབ་པ་ལྟ་ཅི་སྨོས་ཏེ། དཔལ་གསང་བ་འདུས་པར།
སྙིང་ནས་སློབ་དཔོན་སྨོད་པ་དག །
བསྒྲུབས་ཀྱང་འགྲུབ་པར་ཡོངས་མི་འགྱུར། །
ཞེས་པས་བླ་མ་ལ་བརྙས་པའི་རྩ་ལྟུང་བྱུང་བ་དྲག་པོར་འགྱོད་ནས་སླར་དཀྱིལ་འཁོར་བར་ཞུགས། དམ་སྡོམ་བཟུང་ནས་དབང་རྫོགས་པར་བླངས། ཕྱིས་དམ་སྡོམ་ཚུལ་བཞིན་དུ་བསྲུངས་ནས་ཉེས་པ་དག་ཐབས་བྱས་ན། ངན་འགྲོར་སྐྱེ་བ་འགོག་ནུས་ཀྱང་ཚེ་དེར་མཆོག་གི་དངོས་གྲུབ་འགྲུབ་མི་སྲིད་དེ། གསུང་རབ་ནས་འདི་ལས་ཆེ་བའི་སྡིག་མེད་པར་བཤད་པའི་ཕྱིར། འོ་ན་དངོས་སུ་སློབ་དཔོན་ལ་སྨོད་པར་མ་ཟད། སྙིང་ནས་སློབ་དཔོན་ལ་སྨོད་པ་པོ་དེ་དང་ཆོས་དང་ཟང་ཟིང་གི་ལོངས་སྤྱོད་ལྷན་དུ་བྱས་ནའང༌། མཆོག་གི་དངོས་གྲུབ་བསྒྲུབས་ཀྱང་འགྲུབ་པར་མི་འགྱུར་བ་ཟླ་བའི་འགྲེལ་པར་གསལ་ཞིང༌། དེས་ན་དམ་ཉམས་དེ་ལྟ་བུ་བློས་སྤང་བར་མ་ཟད་མིག་གིས་ཀྱང་མཐོང་དུ་མི་རུང་སྟེ། སྒྱུ་དྲྭ་ལས།
སློབ་དཔོན་སྨོད་པར་བྱེད་པ་དག །
རྨི་ལམ་དུ་ཡང་མཐོང་མི་བྱ། །
སློབ་དཔོན་སྨོད་པ་གང་ཡིན་དེ། །
བགེགས་དང་ལོག་འདྲེན་རྣམས་ཀྱིས་བཟུང༌། །
ངན་པ་གཏུམ་པོའི་ལས་བྱེད་པ། །
མཁས་པས་རྟག་ཏུ་སྤང་བར་བྱ། །
ཞེས་དང༌། འཇིག་རྟེན་ན་གཏམ་དུ་བྱ་བའང༌།
རྣལ་འབྱོར་གང་ཞིག་དམ་ཚིག་ཉམས་པ་དང༌། །
སྐད་ཅིག་ཙམ་ཡང་འཕྲད་པར་མི་བྱ་ཞེས། །
བཀའ་གསང་གཉན་པོའི་གཞུང་ལས་དེ་ལྟར་བྱུང༌། །
ཞེས་འབྱུང་བ་དང༌། རྗེ་གྲུབ་ཐོབ་ཆེན་པོས།
ང་གངས་ཅན་གྱི་སྤྲང་པོ་རིན་ཆེན་དཔལ། །
དགྲ་དམ་སེལ་མིན་པས་ཐུབ་པ་མེད། །
གཉེན་བླ་མ་མིན་པས་བསྐྱངས་བ་མེད། །
གནས་རི་ཁྲོད་མིན་པ་འགྲིམ་ས་མེད། །
དགྲ་རང་རྒྱུད་མིན་པ་བཏུལ་བ་མེད། །
ནོར་ཞེན་ལོག་མིན་པ་བསགས་པ་མེད། །
ངག་སྲོག་རྩོལ་མིན་པ་བཟླས་པ་མེད། །
ཆོས་གཞན་དོན་མིན་པ་བྱས་པ་མེད། །
ཅེས་འབྱུང་བས། བག་ཟོན་ཐམས་ཅད་ཚེ་འདི་ཕྱིའི་གཏན་གྱི་བགེགས་དགྲ་དམ་ཉམས་ལ་དོགས་པ་ཆུག་ཅིག །མདོར་ན་མ་དད་པ་དང་ཐེ་ཚོམ་དང་བཀའ་སྩལ་མི་བྱེད་པ་ཉིད་ལ་གསང་སྔགས་འགྲུབ་པར་ཡེ་མི་འགྱུར་ན། རྡོ་རྗེ་སློབ་དཔོན་སྤངས་ན་ལྟ་ཅི་སྨོས་པའི་ཕྱིར། རྡོ་རྗེ་རྩེ་མོའི་རྟོགས་པ་བསྡུས་པ་ཨ་བ་ཏཱར་ལས།
འཇིག་རྟེན་ན་ནི་གང་ཟག་བཞིས། །
བསྐལ་པ་བརྒྱར་ནི་བརྩོན་བྱས་ཤིང༌། །
ཆོ་ག་བཞིན་དུ་ཀུན་སྤྱད་ཀྱང༌། །
དེ་དག་འགྲུབ་པར་ཡོངས་མི་འགྱུར། །
བྱང་ཆུབ་སེམས་ནི་མི་བསྐྱེད་དང༌། །
ཐེ་ཚོམ་ཡོད་པ་ཉིད་དང་ནི། །
གང་ཞིག་བཀའ་སྩལ་མི་བྱེད་དང༌། །
མ་དད་པར་ནི་མི་འགྲུབ་བོ། །
ཞེས་སོ། །ཅི་ཉན་ཐོས་ཀྱི་ཐེག་པར་བླ་མས་འབྲས་བུ་མ་ཐོབ་པར་སློབ་མ་འབྲས་བུ་ཐོབ་པ་ཡང་བྱུང་བ་དང༌། རང་རྒྱལ་སྲིད་པ་ཐ་མ་པ་བླ་མ་ལ་མ་བསྟེན་པར་རྣམ་གྲོལ་ཐོབ་པའང་སྲིད་ན། སྔགས་ཀྱི་ཐེག་པ་འདིར་བླ་མ་རང་ལས་རྟོགས་པ་མཐོ་བ་དང༌། བླ་མ་ལ་མ་བརྟེན་ན་དངོས་གྲུབ་མི་ཐོབ་པའི་རྒྱུ་མཚན་ཅི་ཞེ་ན། ཐེག་པ་འོག་མའི་ལམ་ནི་རྟོགས་པར་དཀའ་བ་མ་ཡིན་པ་དང༌། འབྲས་བུ་ཡང་སྒྲུབ་པ་དང་རྙེད་པར་སླ་བས་སྐལ་བ་མཆོག་མ་ཡིན་པའི་ཐུན་མོང་བ་ཡིན་པ་དང༌། རང་སངས་རྒྱས་སྲིད་པ་ཐ་མ་པ་ནི་རང་གི་ཤེས་རབ་ཉི་ཚེ་བའི་ང་རྒྱལ་གྱིས་ཤེས་བྱ་ཉི་ཚེ་བ་སྔོན་གོམས་ཀྱི་འཕེན་པས་རྟོགས་ནུས་པ་ཡིན་ལ། འདིར་ནི་རྒྱུ་ལམ་འབྲས་བུའི་རྣམ་གཞག་ཟབ་པས་ཤེས་རབ་ཉི་ཚེ་བའི་རང་གིར་རྟོགས་མི་ནུས་པས་སྐལ་བ་མཆོག་གི་ཐུན་མོང་མིན་པའི་སྤྱོད་ཡུལ་ཡིན་པས། དེ་རང་ལས་ལྷག་པའི་མཁྱེན་བརྩེ་ནུས་པ་དང་ལྡན་པའི་བླ་མ་མེད་ན་མི་འགྲུབ་པ་དང༌། ཁྱད་པར་ཉན་རང་གི་སྒྲིབ་གསུམ་ཟད་པར་མི་སྦྱོར་བ་སྟེ། དེ་སྦྱོང་བྱེད་ཀྱི་ཚོགས་གསོག་པ་མེད་ལ། འདིར་དེའི་ཚོགས་བསགས་པ་རབ་ཀྱི་མཐར་ཕྱིན་དགོས་ལ། དེའང་ཚོགས་གསོག་ཡུལ་ལས་དང་པོ་པའི་དུས་ནས་སངས་རྒྱས་དང་དངོས་སུ་མི་མཇལ་བས། སངས་རྒྱས་དངོས་དང་ཞལ་མཉམ་པའི་བསགས་སྦྱངས་ཀྱི་ཡུལ་ཞིག་མེད་ན། ཚོགས་གསོག་གི་ཞིང་ལ་བརྟེན་པའི་བྱང་ཆུབ་ཆེན་པོའི་བསོད་ནམས་མི་འགྲུབ་ཅིང༌། དེ་མ་གྲུབ་ན་བྱང་ཆེན་གྱི་བསགས་སྦྱངས་ལས་ཉམས་པར་འགྱུར་བས། དེའི་ཕྱིར་སངས་རྒྱས་དངོས་དང་ཞལ་མཉམ་པའི་བསགས་སྦྱང་གི་ཡུལ་ནི་བླ་མ་རྡོ་རྗེ་འཛིན་པ་ལས་གཞན་པ་མེད་པས། བླ་མ་ལ་མ་བརྟེན་པར་མཆོག་གི་དངོས་གྲུབ་ཐོབ་པ་ཡོད་པ་མིན་པ་དང༌། ལྷག་པར་སློབ་མ་ཚེ་རབས་ཕྱི་མ་ཕན་ཆད་དུའང་སློབ་དཔོན་གྱིས་རྗེས་སུ་བཟུང་ནས་བདུད་དང་ལམ་གོལ་བར་མི་ལྟུང་བར་འཛིན་དགོས་ཤིང༌། དེའི་ནུས་པ་ཐོབ་པ་ལ་བླ་མ་ལ་རང་ལས་ལྷག་པའི་ཡོན་ཏན་དང་ལྡན་དགོས་ལ། ཁྱད་པར་གྲོལ་བ་ཐར་པ་དམ་པའི་དངོས་གྲུབ་ནི་ལྷག་པའི་ལྷ་དང་རྡོ་རྗེ་སློབ་དཔོན་དབྱེར་མེད་པས་རྒྱུད་བྱིན་གྱིས་བརླབས་པའི་སྒོ་ནས་རྟོགས་པ་སྐྱེད་པར་བྱེད་པ་ཡིན་ཏེ། བྱིན་གྱིས་བརླབས་ཚུལ་ཡང༌།
དང་པོར་དཀྱིལ་འཁོར་ཆེན་པོར་ཞུགས་ནས་དཀྱིལ་འཁོར་པའི་ལྷ་ཉིད་ཀྱི་གོ་འཕང་དུ་བྱིན་གྱིས་བརླབས་ལ། གོ་འཕང་དུ་བྱིན་གྱིས་བརླབས་པའི་སློབ་མ་དེས་ཀྱང་སླར་དེ་བྱིན་གྱིས་རློབ་བྱེད་ཀྱི་རྡོ་རྗེ་སློབ་དཔོན་དེ་ཉིད་དང་དཀྱིལ་འཁོར་གྱི་གཙོ་བོ་ཐ་མི་དད་པར་དཀྱིལ་འཁོར་པའི་གཙོ་བོའི་གོ་འཕང་ངམ་དངོས་གྲུབ་ཀྱི་དབང་ཡང་ནས་ཡང་དུ་བླངས་པས། དེའི་རྟེན་འབྲེལ་གྱི་བྱིན་རླབས་ལས་སློབ་མ་དེ་ཉིད་དཀྱིལ་འཁོར་གྱི་གཙོ་བོ་དང་རྡོ་རྗེ་སློབ་དཔོན་ཐ་མི་དད་པའི་གོ་འཕང་མཆོག་ཏུ་རིགས་འདྲ་བར་འགྱུར་བས། མཐར་རྒྱུད་བྱིན་གྱིས་རློབ་བྱེད་དང་བརླབ་བྱ་གཉིས་ཀའང་མཆོག་དམན་མེད་པར་རྡོ་རྗེ་གསུམ་རོ་གཅིག་ཏུ་འགྱུར་བས་རྒྱས་འདེབས་ཀྱི་ཚེའང༌། ངོ་བོ་ཉིད་ལ་ངོ་བོ་ཉིད་ཀྱིས་རྒྱས་འདེབས་པ་ལས་གཞར་ཡང་གཡོ་བ་མེད་པ་ཡིན་ནོ། །དེས་ན་སྒྱུ་དྲྭ་ལས།
རེ་ཞིག་དང་པོར་དངོས་གྲུབ་ནི། །
སློབ་དཔོན་རྗེས་སུ་འབྲངས་ཡིན་པས། །
སློབ་དཔོན་མེད་པར་གྱུར་ན་ནི། །
དངོས་གྲུབ་ཐོབ་པར་མི་འགྱུར་བས། །
ཞེས་སོ། །དེས་ན་དངོས་པོ་ཐམས་ཅད་ཀྱིས་རྡོ་རྗེ་འཛིན་པ་ཆེན་པོ་དཔལ་ལྡན་བླ་མ་དམ་པ་ལ་གུས་པ་ཆེན་པོས་ཞབས་ཀྱི་པདྨོར་ཟོལ་མེད་པར་བསྟེན་པར་གྱིས་ཤིག །ཁྱད་པར་བཀའ་བརྒྱུད་རིན་པོ་ཆེ་འདི་པའི་ལུགས་ལ། ཚེ་རབས་ནས་ཚེ་རབས་ཐམས་ཅད་དུ་ཟབ་མོ་རྡོ་རྗེ་ཐེག་པའི་ལམ་གྱི་སྒོ་ནས་རྗེས་འཛིན་མཛད་པའི་རྩ་བའི་བླ་མ་དེ་མཐོང་ཐོས་དྲན་རེག་ཙམ་གྱིས་ཀྱང་དབང་དོན་གྱི་རྟོགས་པ་བསྐྱེད་ནུས་པས། དེ་དྲན་པ་གཅིག་པུའི་ཆེད་དུ་གསོལ་བ་འདེབས་པ་མ་གཏོགས། སྤྲོས་བཅས་ཀྱི་དབང་ཚིག་ལ་སོགས་པ་རྣམ་གཡེང་གི་རྒྱུར་འགྱུར་བའི་ཆོ་ག་ལ་རྩིས་སུ་མི་མཛད་ལ། གསོལ་བ་ཇི་ལྟར་འདེབས་པའི་ཚུལ་ནི། མ་རྒན་མཐའ་མེད་ཀྱི་དོན་དུ་ཞེན་ཡུལ་དང་བྲལ་བར་ལྟོས་མེད་དུ་སྒོ་གསུམ་བླ་མའི་ཕྱོགས་སུ་ལིངས་བསྐྱུར་བྱས་ནས་ལེགས་ཉེས་ཅི་ལྟར་ནའང༌། བདག་སོགས་མཁའ་མཉམ་གྱི་སེམས་ཅན་ཐམས་ཅད་བླ་མ་ཁྱེད་ཀྱི་གོ་འཕང་དུ་དུས་སྐད་ཅིག་ཉིད་འདིར་བྱིན་གྱིས་རློབས་ཤིག །ཅེས་གདུང་ཤུགས་མི་བཟོད་པ་བསྐལ་ཆེན་གྱི་མེ་འབར་བ་ལྟ་བུ་ནམ་མཁའི་མཐའ་ཀླས་སུ་འགེངས་པར་བྱ་བ་ཉིད་ས་དང་ལམ་གྱི་ཡོན་ཏན་ཐམས་ཅད་སྐད་ཅིག་གིས་ཟླུམ་པར་བྱེད་པའི་བླ་མའི་རྣལ་འབྱོར་ནི་འདི་ཁོ་ནའོ་ཞེས་ཉམས་སུ་མྱོང་བའི་མན་ངག་ཉིད་ཚད་མར་གྱུར་པའོ། །དེའི་ཕྱིར་གྲུབ་ཐོབ་ཀྱི་རྒྱལ་པོ་སྙེ་མོ་མཛེ་རྒན་གྱིས།
ཆོས་ལག་ལེན་སླ་ལ་དངོས་གྲུབ་མྱུར། །
ཚེ་འདིའི་བདེ་སྐྱིད་ཀྱང་འདི་ལས་འབྱུང༌། །
གཏན་གྱི་སྐུ་གསུམ་ཡང་འདི་ཡིས་ཐོབ། །
ཆོས་གསོལ་འདེབས་ཤེས་པའི་མི་རེ་སྐྱིད། །
ཚེ་དོན་ཡོད་ལ་སོང་བ་འདི་ཐོ་ལེ་རྒྱལ། །
ཞེས་འབྱུང་བ་ལྟ་བུའི་གསོལ་བ་འདེབས་ཚུལ་ནི་ཁོ་བོ་ལ་བལྟོས་པ་བཅས་པ་ཐམས་ཅད་ལ་དངོས་སམ་བརྒྱུད་པའི་སྒོ་ནས་སྐྱེ་འཆི་བར་དོ་གསུམ་གར་འདི་ལྟར་གྱིས་ཞེས་ནན་ཏན་ཆེན་པོས་བསླབ་ཡོད་པ་རང་རང་སོ་སོའི་ཤེས་མྱོང་དང་རུས་གཏིང་ནས་གསོལ་བ་ཕུར་ཚུགས་སུ་ཐོབ་ཅིག
གཉིས་པ་དངོས་གཞི་རྣལ་འབྱོར་ལ་གནས་པ་ལ། རྒྱུ་ཐབས་ཀྱི་ཡེ་ཤེས་བསྐྱེད་པ་དང༌། འབྲས་བུ་ཤེས་རབ་ཀྱི་ཡེ་ཤེས་རྫོགས་པར་བྱེད་པའོ། །དང་པོ་༼རྒྱུ་ཐབས་ཀྱི་ཡེ་ཤེས་བསྐྱེད་པ་༽ནི།
དབང་གིས་ཇི་ལྟར་སྨིན་རིམ་གྱི་ལག་རྗེས་ཀྱི་ལམ་རིམ་པ་གཉིས་ཀྱང་རིམ་བཞིན་བསྒོམ་དགོས་ཏེ། རིམ་ལྔ་ལས། བསྐྱེད་༼རྒྱུད་སྡེ་འོག་མར་ཡང་ལྷ་བསྒོམ་པ་ནི་སྔགས་ཀྱི་ནུས་པས་སྒྱུ་མ་འཕྲུལ་བ་ལྟར་ལྷའི་ལུས་སུ་འགྱུར་བ་ནི་འཇམ་དཔལ་རྩ་རྒྱུད་ལས་ཀྱང༌། ཡིད་མེད་པར་ཡང་དཀྱིལ་འཁོར་ཡོད་པ་མ་ཡིན་ལ། དཀྱིལ་འཁོར་མེད་པར་ཡང་ཡིད་ཡོད་པ་མ་ཡིན་ནོ། །ཅིའི་ཕྱིར་ཞེ་ན། དཀྱིལ་འཁོར་དང་མཚན་ཉིད་གཅིག་པའི་ཕྱིར། འདི་ལྟ་སྟེ། སྒྱུ་མ་མཁན་གྱིས་སྒྱུ་མའི་མི་ཞིག་གིས་མི་གཞན་ཞིག་སྤྲུལ་ན་དེ་ལ་ཁྱད་པར་ཅི་ཞིག་ཡོད། གསོལ་པ། མི་དེ་གཉིས་ཀ་ལ་ཁྱད་པར་མ་མཆིས་སོ། །ཅིའི་སླད་དུ་ན། དེ་གཉིས་ཀ་ཡང་དག་པ་མ་ཡིན་པ་ལས་བྱུང་བ་དང༌། སྒྱུ་མ་ཡང་རང་བཞིན་གྱིས་སྟོང་པའི་སླད་དུའོ། །གསང་བའི་བདག་པོ་དེ་བཞིན་དུ་ཡིད་ལས་བྱུང་བའི་དངོས་པོ་དང་ཡིད་གང་ཡིན་པ་དེ་གཉིས་ཀ་ཡང་རྣམ་པར་བརྟགས་པ་ཡིན་པའི་ཕྱིར་ངོ་བོ་ཉིད་ཀྱིས་སྟོང་པའོ། །ཞེས་དང༌། ཕྱག་རྡོར་དབང་བསྐུར་བ་ལས་ཀྱང༌། བདག་གི་ངག་མ་གཏོགས་པར་ཡིད་མེད། ཡིད་མ་གཏོགས་པར་ངག་མེད། བདག་གི་ཡིད་མ་གཏོགས་པར་ལྷའི་སྐུ་མེད་དེ། ཡིད་ཀྱང་ངག་ཡིན། ངག་ཡིད་ཡིན་ལ་ལྷའི་གཟུགས་ཉིད་ཀྱང་ཡིད་ཡིན། ངག་ཉིད་ཀྱང་ལྷའི་གཟུགས་ཡིན། །ཅེས་གསུངས་པས། ལྷར་བསྒོམ་པ་ཉིད་ཀྱིས་རྣམ་སྨིན་གྱི་ལུས་སྣང་རགས་པ་ལོག་ནས་སྨོན་ལམ་དང་ཡེ་ཤེས་ཀྱི་བདག་ཉིད་སྔགས་ནུས་ཀྱིས་སྐད་ཅིག་ལ་ལྷར་སྣང་གི་འཇའ་ལུས་ཐོབ་པར་གསུངས་པ་ཡིན་ཏེ། ལེགས་གྲུབ་ལས། རྩེ་གཅིག་སེམས་ཀྱི་ཟློས་ལ་མངོན་དགའ་བའི། །ལུས་ལ་ཆོས་ཀྱང་དེ་བཞིན་འབར་བར་འགྱུར། །ཞེས་པའི་ཏིང་འཛིན་ཐོབ་པས་སེམས་བྱང་ནས་དགའ་བ་ཐོབ་པའི་དབང་གིས་ལུས་ཀྱང་བྱང་ནས་རིག་སྔགས་འཆང་ལྷའི་གཟུགས་སུ་གྱུར་ཏེ་གཟི་བརྗིད་ཐོབ་ཅེས་པའོ། །མཆན།༽
་་་་་པའི་རིམ་ལ་ལེགས་གནས་ཤིང༌། །
རྫོགས་པའི་རིམ་པ་འདོད་རྣམས་ལ། །
ཐབས་ནི་རྫོགས་པའི་སངས་རྒྱས་ཀྱིས། །
སྐས་ཀྱི་གདང་བུ་ལྟ་བུར་གསུངས། །
ཞེས་པས། སྔོན་དུ་བསྐྱེད་པའི་རིམ་པ་སྒོམ་པར་བྱེད་པ་ཡིན་ཏེ། དེའང་བདེ་བ་ཆེན་པོའམ་ལྷན་ཅིག་སྐྱེས་པའི་རིགས་ཐོག་མ་དང་ཐ་མ་མེད་པའི་སེམས་དཔའ་རྡོ་རྗེ་དགའ་བ་ཆེན་པོའི་རང་བཞིན་དུ་བཞུགས་པའི་རྒྱུའི་ཁྱད་པར་མཆོག་ལ་ཐོག་མ་མེད་པ་ནས་འཛིན་སྟངས་ཕྱིན་ཅི་ལོག་གིས་ཕུང་ཁམས་དང་སྐྱེ་མཆེད་ལ་སོགས་པར་ཀུན་ཏུ་བརྟགས་ཤིང༌། དེ་དག་ལ་བདག་ཏུ་ལྟ་བ་ལ་སོགས་ཀྱི་ཉོན་མོངས་པས་ལས་སྣ་ཚོགས་པ་བསགས་ནས་ཁམས་གསུམ་གྱི་འཁོར་བར་སྐྱེ་བ་ལེན་པའི་རྟེན་འབྲེལ་གྱི་ཡན་ལག་བཅུ་གཉིས་ཀྱིས་འཁོར་བར་བྱས་པའི་ཐ་མལ་གྱི་རྟོག་པ་ཕྱིན་ཅི་ལོག་དེ་རིམ་པ་འདི་ཉིད་ཀྱིས་སྦྱོང་བར་བྱེད་པ་ཡིན་ལ། དེས་ན་སྒྲུབ་ཐབས་ཀུན་བཟང་ལས།
ཐ་མལ་རྣམ་རྟོག་རྒྱུན་ལས་གཞན་པ་ཡི། །
སྲིད་པའི་སྡུག་བསྔལ་གཞན་ཅིའང་ཡོད་མ་ཡིན། །
དེ་དང་རྣམ་པ་འགལ་བར་འགྱུར་བའི་སེམས། །
འདི་ནི་མངོན་སུམ་དུ་ནི་རྟོགས་པར་འགྱུར། །
ཟབ་ཅིང་རྒྱ་ཆེ་བ་ཡི་བདག་ཉིད་ཅན། །
གང་ཡིན་དེ་ནི་ཀུན་རྟོག་སྣང་མི་འགྱུར། །
ཞེས་འབྱུང་བའི་ཕྱིར། སྐྱེ་སྲིད་ ༼སྐྱེ་སྲིད་ཀྱི་ཡན་ལག་སྔ་མ་ནི་བར་སྲིད། ཕྱི་མ་ནི་སྔོན་དུས་ཀྱི་སྲིད་པ། དངོས་ནི་སྐྱེ་སྲིད་དོ། །འཆི་སྲིད་ཡན་ལག་དང་བཅས་པའི་ཡན་ལག་སྔ་མ་དེ་སྔོན་དུས་ཀྱི་སྲིད་པ། ཕྱི་མ་ནི་བར་སྲིད། དངོས་ནི་འཆི་སྲིད་དོ། །མཆན།༽ཡན་ལག་དང་བཅས་པ་སྦྱོང་བར་བྱེད་པའི་རིམ་པ་ལ་བསྐྱེད་རིམ་དུ་བཞག་ནས། དེའང་འཁོར་བར་སྐྱེ་བ་ལ་སྐྱེ་གནས་བཞིར་སྐྱེ་བའི་དབང་དུ་བྱས་ནས་སྐྱེ་གནས་བཞིའི་སྐྱེ་བ་སྦྱོང་ཚུལ་གྱི་བསྐྱེད་རིམ་གྱི་ཆོ་ག་སོ་སོ་དང༌། དེའང་སྲེད་ལེན་གྱི་སྲིད་པ་འཛིན་པའི་ཉེ་རྒྱུ་དང་ལྷན་ཅིག་བྱེད་པའི་རྐྱེན་སོ་སོ་བ་དེ་བཞིན་གཤེགས་པའི་ངོ་བོའི་དབྱངས་གསལ་གྱི་ཡི་གེ་དང༌། དེ་ལས་བྱུང་བའི་ཟླ་ཉི་དང་ས་བོན་གྱི་ཡི་གེ་དང་ཕྱག་མཚན་སོགས་ཀྱི་ཐབས་ཀྱིས་དེ་བཞིན་གཤེགས་པའི་དཀྱིལ་འཁོར་པ་སྔགས་ཀྱི་སྐུ་དེ་ཉིད་འཁོར་བའི་འདྲ་འབག་ལྟར་བསྐྱེད་ནས་རིགས་འདྲ་གཉེན་པོར་ཆེ་བའི་སྒོ་ནས་སྦྱོང་བ་ཡིན་ནོ། །
དེའང་ཕུང་སོགས་ལ་ངར་འཛིན་ན། ང་མ་ཡིན་པ་ལ་ང་བདག་ཏུ་བདེན་པར་བཟུང་བ་ཡིན་པས། དེ་ལ་བརྟེན་ནས་ཕྱིན་ཅི་ལོག་གི་བློ་ཐམས་ཅད་སྐྱེ་བ་ཡིན་ལ། དེ་ཉིད་སྟོང་པར་སྦྱངས་ནས་བདེ་བ་ཆེན་པོའི་རིགས་སངས་རྒྱས་ཐམས་ཅད་ཀྱི་རྒྱུའམ་སྙིང་པོ་ཉིད་ལ་དམིགས་ནས། དེ་ཉིད་འབྲས་དུས་ཀྱི་སངས་རྒྱས་ཐམས་ཅད་ཀྱི་རྣམ་པར་ང་བདག་དོན་དམ་པར་བདེན་པར་མ་གྲུབ་བཞིན་དུ་བདེན་མེད་སྒྱུ་མ་ཙམ་གྱི་སྒོ་ནས་འབྲས་བུའི་རྒྱུ་ལ་རྒྱས་གདབ་པའི་ང་རྒྱལ་བཟུང་བས། གང་ཟག་གི་བདག་ཏུ་ལྟ་བ་དང་ཡང་འཛིན་སྟངས་འགལ་ཞིང༌། གང་ཟག་གི་བདག་མེད་པའི་དོན་ལ་གསལ་སྣང་ཐེབས་ཏེ་མ་རིག་པ་དང་མཚུངས་ལྡན་གྱི་བདག་ལྟའང་དྲུངས་ནས་འཕྱིན་པར་ནུས་པ་ཡིན་པས་ཉན་ཐོས་ཀྱི་སྤངས་པ་ཕལ་ཆེར་ཡང་བསྐྱེད་རིམ་མཐར་ཕྱིན་པ་ན་སྤོང་བར་ནུས་པས། དུས་ཀྱི་འཁོར་ལོར། དཀྱིལ་འཁོར་གྱི་འཁོར་ལོ་མངོན་སུམ་དུ་བྱེད་ན་ལུས་འདི་ཉིད་ཀྱིས་ས་བདུན་གྱི་དབང་ཕྱུག་ཏུ་འགྱུར་རོ། །ཅི་སྟེ་མི་དགེ་བ་བཅུ་དང་བྲལ་ཏེ་ཤི་བར་གྱུར་ན་དེའི་ཚེ་དེ་ནས་དགེ་བའི་ས་བདུན་གྱི་དབང་ཕྱུག་ཉིད་དུ་འགྱུར་རོ། །ཞེས་པ་ངེས་པ་དེ་བསོད་ནམས་ཀྱི་ཚོགས་སོ། །༼ལུང་འདིའི་དོན་ཡང་བསྐྱེད་རིམ་གྲུབ་པས། ཕྱི་ནང་གཞན་གསུམ་དག་པ་རྗེས་མཐུན་པའི་དུས་ཀྱི་འཁོར་ལོའི་དཀྱིལ་འཁོར་མངོན་སུམ་དུ་བསྒོམ་སྟོབས་ཀྱིས་མཐོང་ཞིང༌། དེ་ལྟ་བུའི་སྤྲུལ་བསྒྱུར་ནུས་ན་རྟེན་དེ་ལ་རྫོགས་རིམ་བསྒོམ་པའི་མཐུས་ས་བདུན་པའི་བར་འགྲུབ་ལ། གལ་ཏེ་ཚེའི་འཕེན་པ་ཟད་ན་སྡོམ་པ་དང་དམ་ཚིག་ཉམས་པ་སོགས་མ་བྱུང་ན་སྐྱེ་བ་ཕྱི་མ་ལ་ས་བདུན་པ་ངེས་པར་འགྲུབ་ལ། ཡང་བསྐྱེད་རིམ་གྲུབ་ནས་ང་རྒྱལ་དང་ཆགས་སྡང་རྨོངས་པའི་དབང་གིས་བསད་བསྐྲད་སོགས་བྱས་ན་ས་བདུན་མི་འགྲུབ་པར་རྡོ་རྗེ་དམྱལ་བ་ལ་སོགས་པར་ཡང་འགྲོ་བའི་དོན་ཏོ། །མཆན།༽ཞེས་གསུངས་པའི་དགོངས་པའི་ཕྱོགས་གཅིག་ཀྱང་འདི་ཉིད་ལ་རིགས་པར་བྱ་སྟེ། ས་བདུན་གྱི་དབང་ཕྱུག་གྲུབ་པ་ནས་ནི། ས་༼ཡང་བསྐྱེད་རིམ་གྱིས་ས་བདུན་གྱི་དབང་ཕྱུག་ཏུ་འགྱུར་བའི་དགོངས་པ་གཞན་ཡང་བཙལ་དུ་ཡོད་དེ། འདུས་པ་རིམ་ལྟར། དང་པོའི་ལས་ཀྱི་སྦྱོར་བ་ཡིས། །ས་བརྒྱད་པ་ནི་ལེགས་པར་ཐོབ། །སྣང་བ་གསུམ་པོ་མཐོང་བ་དག །ས་བཅུ་ལ་ནི་རབ་ཏུ་གནས། །མངོན་པར་བྱང་ཆུབ་ལེགས་ཐོབ་ནས། །གཙང་མའི་གནས་སུ་ཉེ་བར་འགྲོ། །སངས་རྒྱས་ཞིང་ནི་མི་ལྡོག་པས། །ཚེ་འདི་ཉིད་ཀྱིས་ཐམས་ཅད་མཁྱེན། །ཅེས་འབྱུང་བ་དང་པོའི་ལས་པས། བསྐྱེད་རིམ་ནས་ངག་དབེན་གྱི་བར་ས་བརྒྱད་མངོན་དུ་བྱེད་ཅེས་པ་ནི། འཇིག་རྟེན་ཆོས་བརྒྱད་ཟིལ་གྱིས་གནོན་པ་ལ་དགོངས་པ་ལྟ་བུ་དང༌། སྣང་བ་གསུམ་པོ་མཐོང་ནས་སྒྱུ་ལུས་གྲུབ་པ་དེ་ས་བཅུ་པར་གསུངས་པ་ནི་སྒྱུ་མའི་སྐུའི་རྒྱུ་རླུང་བཅུའི་འོད་ཟེར་རབ་ཏུ་འབར་བ་དབང་དུ་འདུས་པ་ལྟ་བུ་ལ་དགོངས་ཏེ་གསུངས་པ་བཞིན་ནོ། །མཆན།༽ བརྒྱད་པ་ལ་རེག་པས། དེར་ནི་ཉོན་ཡིད་ཀྱང་སྤོང་བས་ཉོན་མོངས་པའི་སྒྲིབ་པ་ཕལ་ཆེར་དག་པས་དེ་དང༌། འདིར་བསྐྱེད་རིམ་གྲུབ་པ་ན། གང་ཟག་གི་བདག་ལྟ་ལ་བརྟེན་པའི་ཉོན་སྒྲིབ་ཕལ་ཆེར་དག་པ་དང་ཆ་འདྲ་བའི་དབང་དུ་བྱས་ ༼འོ་ན་དུས་ཀྱི་འཁོར་ལོ་ལས་བསྐྱེད་རིམ་གྱིས་འོག་མིན་གྱི་མཐར་ཐུག་པའི་འཇིག་རྟེན་པའི་དངོས་གྲུབ་བསྒྲུབ་པར་བཤད་དོ་སྙམ་ན། དེ་ནི་གཙོ་བོའི་བྱེད་ལས་ཡིན་ཏེ། ཞར་ལ་འཇིག་རྟེན་ལས་འདས་པ་ལ་སྒྲིབ་བྱེད་ཀྱི་སྒྲིབ་པ་དེས་མི་སྤོང་བ་རྣམ་པར་བཅད་པ་ནི་འགའ་ཡང་མེད་དོ། །མཆན།༽འདིར་བསྐྱེད་རིམ་གྱིས་ས་བརྒྱད་པའི་དངོས་གྲུབ་ཀྱི་བར་འགྲུབ་པར་བྱ་བ་འདི་འདིར་བཤད་པའི་གང་ཟག་གི་བདག་མེད་ལ་གསལ་སྣང་ཅུང་ཟད་ཐོབ་པས་གང་ཟག་གི་བདག་ལྟ་མངོན་གྱུར་པ་མགོ་གནོན་པའི་སྒོ་ནས་སྤོང་བར་བྱེད་པས། གང་ཟག་གི་བདག་ལྟ་དེ་ལ་བརྟེན་པའི་ཉོན་མོངས་མངོན་གྱུར་པ་འཇིག་རྟེན་པའི་ལམ་དུའང་སྤོང་ནུས་ལ། འཇིག་རྟེན་ལས་འདས་པའི་ལམ་དུ་གང་ཟག་གི་བདག་འཛིན་ལྷན་སྐྱེས་ཉོན་མོངས་ཅན་གྱི་ཡིད་ཀྱི་ཀུན་གཞི་ལ་བདག་ཏུ་ལྟ་བའི་གཉེན་པོར་བསྐྱེད་རིམ་བསྒོམས་ནས་སྤོང་བར་བཤད་པ་འདིའང་མཆོག་ཏུ་གསང་བའི་མན་ངག་གཞན་གྱིས་སྐལ་བར་སྤྱོད་པས་མ་རྟོགས་པའི་གནད་དོ། །མཆན་གྱི་མཆན། དཔལ་ལྡན་ཟླ་བའི་དབུ་མའི་ལུགས་ལྟར་ན་སོ་སྐྱེ་མི་སྐྱེ་བའི་ཆོས་ལ་བཟོད་པ་ཐོབ་པ་དེས་དངོས་འཛིན་གྱི་མ་རིག་པ་དང་དེ་ལྡན་གྱི་རྣམ་ཤེས་དང་དེ་འབྲེལ་གྱི་ཟག་བཅས་ཀྱི་ལས་དགེ་མི་དགེ་མི་སོག་པས། མ་འོངས་པར་འཁོར་བར་སྐྱེ་བའི་རྟེན་འབྲེལ་གྱི་འཕེན་པ་ནི་མི་བརྩམས་པ་སྟེ་ཉན་རང་དགྲ་བཅོམ་བཞིན་ནོ། །
དེ་ལྟར་ནའང་འཕགས་པར་མི་ཐལ་ཏེ། བདེན་བཞིའི་མཚན་ཉིད་གསལ་བར་རབ་ཀྱི་མཐར་ཐུག་པའི་སྒོ་ནས་བདག་ལྟའི་ས་བོན་མ་སྤངས་པའི་ཕྱིར་ཞེས་འཆད་ལ། དེས་ན་བྱང་འཕགས་མཐོང་ངམ་ཐོས་པའི་ལུས་རྟེན་དེ་རྣམ་སྨིན་གྱི་ལུས་ལ་བརྟེན་མི་དགོས་པར་ཐེག་ཆེན་གྱི་མདོ་ལས་བཤད་དོ། །མཆན་གྱི་མཆན་གྱི་མཆན།༽པའོ། །དེའང་སངས་རྒྱས་ཀྱི་རྒྱུ་ལ་སངས་རྒྱས་དངོས་ཀྱི་ང་རྒྱལ་བསྒོམས་ནས་རྒྱུའང་འབྲས་བུ་དང་འདྲ་བའི་ཐབས་ལ་ལེགས་པར་འབད་པས་མ་ཐར་རྒྱུ་ཉིད་འབྲས་བུ་དང་འདྲ་བར་སྐྱེ་བས་འབྲས་བུ་སངས་རྒྱས་ཀྱི་གོ་འཕང་ཐོབ་ཅིང༌། དེའི་ང་རྒྱལ་གྱིས་བསགས་སྦྱངས་གོང་འཕེལ་གྱི་གྲོགས་བྱེད་པས། བཅོས་མའམ་ཞེན་པའི་ང་རྒྱལ་དེ་མཐར་ཐུག་གི་འཇུག་ཡུལ་ཐོབ་པ་ལ་བསླུ་བའང་མ་ཡིན་ཏེ། ཞེན་པས་ཞུགས་ན་འབྲེལ་པས་མི་བསླུ་བའི་ཕྱིར། དེས་ན་ཕུང་པོ་ལ་བདག་ཏུ་ལྟ་བས་བསོད་ནམས་ཀྱི་ལས་བསགས་ནས་འཁོར་བར་འཁོར་བ་དང༌། འདོད་པའི་ལྷ་རྫོགས་པའི་སངས་རྒྱས་ལ་དེའི་ང་རྒྱལ་གྱིས་བསོད་ནམས་ཀྱི་ལས་བསགས་པས་འཁོར་བ་ལས་གྲོལ་བ་ནི་སྡུག་བསྔལ་གྱི་བདེན་པ་ལ་དམིགས་ནས་དེའི་ཆེད་དུ་ལས་ཉོན་བསགས་པས་དེར་འགྱུར་བ་དང༌། བདེ་ཆེན་འགོག་པའི་བདེན་པ་དང༌། དེའི་གོ་འཕང་མངོན་དུ་བྱེད་པའི་རྟེན་ལ་དམིགས་ནས་དེའི་ཆེད་དུ་ལམ་རྒྱུད་ལ་བསྟེན་པས་དེར་འགྱུར་བ་ཡིན་ནོ། །
མདོར་ན་ཤེས་བྱ་ལ་མཚན་ཉིད་གསུམ་གྱི་དབང་དུ་བྱས་ནས་བདེ་བ་ཆེན་པོའི་རིགས་སམ། བདེ་གཤེགས་སྙིང་པོ་སངས་རྒྱས་ཀྱི་རྒྱུ་དེ་གཞན་དབང་སྒྱུ་མ་ཙམ་གྱི་བདག་ཉིད་དུ་ལྷ་སྔགས་རྟེན་དང་བརྟེན་པར་བཅས་པའི་རྒྱུའི་ངོ་བོར་གནས་པ་ལ། དེ་ལ་ཀུན་བཏགས་ཕྱིན་ཅི་ལོག་གིས་ཁམས་གསུམ་གྱི་འཁོར་བར་བཏགས་པ་ནི་ཀུན་བཏགས་ཕྱིན་ཅི་ལོག་བསྐྱེད་རིམ་གྱི་སྦྱང་བྱ་དང༌། གཞན་དབང་དེ་ལ་ལྷ་སྔགས་དེར་བཏགས་པ་ནི་བཏགས་པ་ལྟར་ཕྱིན་ཅི་མ་ལོག་པ་གཞན་དབང་གི་གནས་ཚུལ་དང་མཐུན་པར་ཞུགས་པའི་ཕྱིར། བསྐྱེད་རིམ་གྱི་སྦྱང་གཞིར་འགྱུར་བའི་བློ་ཡིན་ཏེ། སྡོམ་འབྱུང་ལས།
ཁམས་གསུམ་རང་བཞིན་གཞལ་ཡས་ཁང༌། །
སྲོག་ཆགས་རྣམས་ནི་དཀྱིལ་འཁོར་བ། །
ཞེས་འབྱུང་བས། འདིར་ཕྱིན་ཅི་ལོག་གིས་བཏགས་པའི་ཕུང་སོགས་སྔགས་དོན་གྱིས་སྟོང་པར་སྦྱངས་ནས། ཕྱིན་ཅི་མ་ལོག་པས་བཏགས་པའི་ཕུང་སོགས་ལ་ལྷའི་ང་རྒྱལ་འཛིན་པས་ལྷའི་ཕུང་པོ་སངས་རྒྱས་ལྔ་དང་ཁམས་ཡུམ་བཞི་ལ་སོགས་པར་ཡང་དག་པའི་གསལ་སྣང་འཆར་བ་སྟེ།
མཆོག་གི་དང་པོའི་སངས་རྒྱས་ལས། །
དངོས་པོ་གང་དང་གང་གིས་ནི། །
མི་རྣམས་ཡིད་ནི་ཡང་དག་སྦྱངས། །
དེས་ནི་དེ་ཡི་རང་བཞིན་འགྱུར། །
ནོར་བུ་སྣ་ཚོགས་གཟུགས་བཞིན་ནོ། །
ཞེས་གསུངས་ལ། དེའང་བསྐྱེད་རིམ་བསྒོམས་པས་གཟུགས་སྐུ་འགྲུབ་པར་གསུངས་པའང༌། རང་བཞིན་ལྷུན་གྲུབ་ཀྱི་ལྷ་ལ་ལྷར་དམིགས་ནས་ཚོགས་བསགས་ཀྱི་ལས་ཀྱིས་མཐོང་ཆོས་ལ་སངས་རྒྱས་ཀྱི་སྐུ་འགྲུབ་པ་ཡིན་ཏེ། མདོ་སྡེ་ལས། དགེ་ཚུལ་ཀླུ་ལ་ངན་སེམས་དྲག་པོ་སྐྱེས་པས་དེ་མ་ཐག་སྦྲུལ་དུ་གྱུར་པ་ལྟ་བུ་ཡིན་ལ། གཟུགས་ཀྱི་སྐུ་འགྲུབ་པའི་ལས་འདི་ནི་རྣམ་སྨིན་གྱི་འབྲས་བུ་འགྲུབ་བྱེད་ཀྱི་ལས་མ་ཡིན་ཏེ། ཟག་པ་མེད་པ་མྱང་འདས་ཀྱི་བདེ་བ་ཐོབ་བྱེད་ཡིན་པའི་ཕྱིར། མངོན་པ་གོང་མར། མི་གནག་ཅིང་དཀར་ལ་རྣམ་པར་སྨིན་པར་མི་འགྱུར་ཞིང་ལས་ཟད་པར་འགྱུར་བའི་ལས་གང་ཞེ་ན། སྦྱོར་བ་དང་བར་ཆད་མེད་པའི་ལམ་རྣམས་ལ་ཟག་པ་མེད་པའི་ལས་སོ། །ཞེས་འབྱུང་བ་ལྟར་བསྐྱེད་པ་དང་རྫོགས་པའི་ལམ་རྣམས་ལ་ཟག་པ་མེད་པའི་ལས་སོ། །ཞེས་གདོན་རིགས་པ་ཡིན་ཅེས་རྗེ་རས་པ་ཆེན་པོས་གསུངས་པའོ། ཁ་ཅིག་མཐོང་ཆོས་འབྲས་བུ་ནི། རྣམ་སྨིན་གྱི་འབྲས་བུ་ལ་བརྩིའི། ཟག་མེད་ཀྱི་ལས་འབྲས་ལ་མི་བརྩིའོ་སྙམ་ན། མ་ཡིན་ཏེ། སྔགས་ཀྱི་ཐེག་པ་འདིར་མཐོང་བའི་ཆོས་ལ་ཚེ་གཅིག་ཏུ་རྡོ་རྗེ་འཆང་གི་གོ་འཕང་ཐོབ་པར་བྱེད་པའི་ཕྱིར། ཁ་ཅིག་དེ་ལྟར་གྱི་ཆེད་མ་སྨིན་གྱི་ལུས་ཀྱི་གོ་སར་གཟུགས་སྐུ་འགྲུབ་བམ། རྣམ་སྨིན་གྱི་ལུས་དེ་ཉིད་གཟུགས་སྐུར་འགྱུར་བ་ཡིན་ནམ་ཞེ་ན། ལས་ཚུལ་དེ་ནི་རང་ཅག་ཚུར་མཐོང་གི་བསམ་བྱ་མིན་པའི་ལས་སུ་ངེས་ཏེ་མཆོད་སྦྱིན་གྱི་མཐོང་ཆོས་འབྲས་བུར། ཞིང་ལ་གསེར་གྱི་མྱུ་གུ་སྐྱེས་པའི་ཚེ་འབྲས་ཀྱི་མྱུ་གུའི་གོ་སར་གསེར་མྱུག་གྲུབ་བམ། ནས་མྱུག་གསེར་མྱུག་ཏུ་འགྱུར་བ་གང་ཡིན་ཅེས་བརྟགས་མི་བཟོད་པ་བཞིན་ནོ། །
དེ་ལྟར་བསྐྱེད་པའི་བསྐྱེད་རིམ་གྱི་ཆོ་ག་དེའང་བསྙེན་སྒྲུབ་བཞི་དང༌། རྣལ་འབྱོར་བཞི་དང༌། རིགས་དྲུག་གི་ཡན་ལག་དྲུག་དང༌། སྦྱོར་བ་དང་དཀྱིལ་འཁོར་དང༌། ལས་རྒྱལ་མཆོག་གི་ཏིང་ངེ་འཛིན་གསུམ་གྱི་འཆིང་བ་ལ་སོགས་པས་བསྐྱེད་ཚུལ་གྱི་ཆོ་ག་རྒྱས་པ་ནི། ལས་དང་པོ་པ་ཐ་མལ་གྱི་རྣམ་རྟོག་ཆེས་མང་བ་འགོག་པའི་ཆེད་དུ་ཡིན་པས། སྐབས་དེར་ནི་ཐུན་དང་ཐུན་མཚམས་ཐམས་ཅད་ཀྱི་སྐབས་སུ་འཛིན་སྟངས་འགལ་བའི་ང་རྒྱལ་འཛིན་པ་དང་མ་བྲལ་བར་བྱེད་དགོས་ལ། བརྟན་པ་ཆེར་ཐོབ་པ་ནས་ཐ་མལ་གྱི་རྣམ་རྟོག་ངང་གིས་ཇེ་ཕྲར་འགྱུར་བས་བསྐྱེད་ཆོག་བསྡུས་པ་ཙམ་དང༌། ཐུན་སྟོད་ལ་འཛིན་སྟངས་འགལ་བའི་ང་རྒྱལ་འཛིན་པ་ཙམ་གྱིས་ཐུན་དང་ཐུན་མཚམས་ཐམས་ཅད་དུ་ལྷའི་ང་རྒྱལ་ངང་ངམ་ཤུགས་ཀྱིས་འབྱུང་བས་ཐ་མལ་གྱི་རྟོག་པ་འགོག་པའི་འགོག་ཚུལ་གཉིས་འབྱུང་བ་ཡིན་ནོ། །དེས་ན་བསྐྱེད་རིམ་ལ་སློབ་པ་པོའི་རིམ་པ་ནི་ཕྱེད་དང་བཅས་པའི་བཞི་བརྒྱ་པ་ལས།
ནངས་པར་ལངས་ནས་སྔར་བཞིན་ནོ། །
ལེགས་ཟློས་དང་པོའི་ལས་ཅན་ཡིན། །
ཡེ་ཤེས་ཅུང་ཟད་བབས་གྱུར་པ། །
སྔགས་ཀྱི་ཚུལ་ཁྲིམས་བརྟུལ་ཞུགས་ལྡན། །
མིག་དང་སྐུ་སོགས་བྱིན་གྱིས་བརླབས། །
ཐུན་མཚམས་སུ་ནི་རབ་བསྒྲིམས་བཟླས། །
རྣམ་པ་ཀུན་ཏུ་རབ་རྫོགས་པར། །
སྤྲོ་དང་བསྡུ་བ་བྱེད་པ་པོ། །
ཡེ་ཤེས་ཅུང་ཟད་དབང་བ་ཐོབ། །
ཉིན་མཚན་རྣལ་འབྱོར་ཡང་དག་བསྟེན། །
ཡང་དག་ཡེ་ཤེས་དབང་ཐོབ་བསྒོམ།
ཁམས་ཀྱི་རྡུལ་གང་འཁོར་གསུམ་མཆོག །
གཟུགས་བརྙན་བདག་ཉིད་སྐུ་ཅན་གྱི། །
འགྲོ་བའི་དོན་གྱི་བྱ་བ་བྱེད། །
ཅེས་འབྱུང་བས། ལས་དང་པོ་པ་དང༌། ཡེ་ཤེས་ཅུང་ཟད་བབས་པ་དང༌། ཡེ་ཤེས་ལ་ཅུང་ཟད་དབང་ཐོབ་པ། ཡེ་ཤེས་ལ་དབང་ཐོབ་པས་སྒོམ་པ་ལ་གནས་པ་ཞེས་བཞི་གསུངས་པའི་ལས་དང་པོ་པ་ནི། ཆོ་ག་རྒྱས་པས་སྦྱང་གཞི་སྦྱོང་བྱེད་རིམ་བཞིན་ངོ་སྤྲོད་ནས་གསལ་སྣང་རིམ་ཅན་དུ་འདེབས་དགོས་པ་དང༌། ཡེ་ཤེས་ཅུང་ཟད་བབས་པ་ནི། ཆོ་གའི་རིམ་པ་ལ་བློ་བྱང་བས་ཆོ་ག་འབྲིང་གིས་སྦྱང་གཞི་སྦྱོང་བྱེད་ངང་ངམ་ཤུགས་ཀྱི་ཉམས་ཙམ་ལ་གསལ་སྣང་ཅིག་ཅར་དུ་ཐོབ་པ་དང༌། ཡེ་ཤེས་ལ་ཅུང་ཟད་དབང་ཐོབ་པ་ནི་ཆོ་ག་བསྡུས་པས་སྦྱང་གཞི་སྦྱོང་བྱེད་གསལ་བ་རབ་ཏུ་གྱུར་ནས་སྐད་ཅིག་གིས་རྟེན་དང་བརྟེན་པའི་དཀྱིལ་འཁོར་དུ་བཞེངས་ནུས་པ་སྟེ་སྤྲོ་སྡུད་ལ་ཅིག་ཅར་དབང་ཐོབ་པའོ། །རྟོག་པ་འགོག་ཚུལ་གཉིས་པ་དང༌། ཡེ་ཤེས་ལ་ཅུང་ཟད་དབང་ཐོབ་པའི་སྐབས་དུས་གཅིག་པས།
དེ་ནས་བསྐྱེད་རིམ་གྱི་དངོས་གྲུབ་འགྲུབ་པའི་མཐོང་རེག་གི་མཚན་མ་ཁྱད་པར་ཅན་ཡང་རྙེད་ལ། ཁྱད་པར་རྫོགས་རིམ་ཟབ་མོ་ལ་འཇུག་པའི་ཐ་མལ་གྱི་སྣང་ཞེན་འགོག་པའི་བསྐྱེད་རིམ་རྒྱས་པ་ལ་སྐད་ཅིག་གིས་གསལ་སྣང་འཆར་ནུས་པ་ཡིན་ཏེ། རྗེ་མི་ལས། ཁ་དོག་དང༌། དབྱིབས་དང༌། གྲངས་དང༌། དུས་ཀྱི་བརྟན་པ་བཞི་ལ་སྐད་ཅིག་གིས་གསལ་སྣང་ཐེབས་པ་ནས་རྫོགས་པའི་རིམ་པ་ལ་འཇུག་པར་གསུངས་པའི་ཕྱིར། འདི་ལྟ་བུའི་བསྐྱེད་པའི་རིམ་པ་ནི། བསྐྱེད་རིམ་བསྒོམ་པའི་རྣལ་འབྱོར་པ་དབང་པོ་དང་སྐལ་བ་མཆོག་ཏུ་ཤེས་པར་བྱ་དགོས་ཏེ། སྡོམ་འབྱུང་ལས།
བསྐྱེད་པའི་རིམ་པའི་དཀྱིལ་འཁོར་བསྒོམ། །
རྟུལ་འབྲིང་བདག་གིས་བསམ་པར་བྱ། །
རྣོན་པོ་སྐད་ཅིག་རྣམ་པ་ཡིས། །
སེམས་ཙམ་ཉིད་ཀྱི་དཀྱིལ་འཁོར་ཏེ། །
སྐད་ཅིག་རྣམ་པའི་རྣལ་འབྱོར་གྱིས། །
རྫོགས་པའི་རིམ་པ་བསྒོམ་པར་བྱ། །
༼སྡོམ་འབྱུང་གི་འགྱུར་གཞན་ལ། དབང་པོ་དམན་པ་བསྐྱེད་རིམ་གྱི། །དཀྱིལ་འཁོར་སྒོམ་ཞིང་བསམ་པར་བྱ། །དབང་པོ་རྣོན་པོ་སྐད་ཅིག་གིས། །རྣམ་པ་སེམས་ཙམ་དཀྱིལ་འཁོར་བསམ། །སྐད་ཅིག་རྣམ་པའི་རྣལ་འབྱོར་གྱིས། །རྫོགས་པའི་རིམ་པ་བསྒོམ་པར་བྱ། །ཞེས་ཀྱང་འབྱུང་བས་གསལ་བར་བྱའོ། །མཆན།༽ ཞེས་པས་དབང་རྣོན་རྣལ་འབྱོར་སྐད་ཅིག་གིས་སེམས་ལ་དཀྱིལ་འཁོར་ཡོངས་རྫོགས་བསྐྱེད་ནུས་པ་ལ་གསུངས་པ་དང༌། སྤྱོད་བསྡུས་ལས་བསྐྱེད་རིམ་གྱི་སྐབས་སུ་དྲན་པ་གཅིག་པའི་ཏིང་འཛིན་དང༌། རྟོག་པའི་རྣལ་འབྱོར་གཉིས་གསུངས་པའི་ཚུལ་ལ། རྒྱ་བོད་ཀྱི་བླ་མ་མང་པོས་ངོས་འཛིན་སྣ་ཚོགས་འདུག་ཀྱང༌། བདག་གི་བླ་མ་ཆོས་ཀྱི་སྤྱན་ཚད་མ་དང་ལྡན་པ་དག་གི་གསུང་གིས། དྲན་པ་གཅིག་པའི་ཏིང་ངེ་འཛིན་ནི། བསྐྱེད་རིམ་པ་དབང་པོ་རྟུལ་པོའི་དུས་ལྷའི་དཀྱིལ་འཁོར་པའི་ང་རྒྱལ་འཛིན་པ་གོམས་པ་ཆུང་བས་དྲན་པ་རྩེ་གཅིག་པ་དགོས་པ་དང༌། དབང་པོ་རྣོན་པོ་ལ་གོམས་པ་མང་བས་དཀྱིལ་འཁོར་པ་ཡོངས་རྫོགས་ང་རྒྱལ་འཛིན་པའི་རྟོག་པ་གཅིག་གི་ངོར་གསལ་བར་སྣང་བ་ལ་འཆད་ལ། ཡེ་ཤེས་ལ་དབང་ཐོབ་པའི་སྒོམ་པ་ལ་གནས་པ་ནི་རྡུལ་གཅིག་གི་སྟེང་དུའང་རྡོ་རྗེ་གསུམ་གྱི་དཀྱིལ་འཁོར་པ་ཐམས་ཅད་གཟུགས་བརྙན་ལྟར་སྤྲུལ་ཞིང་བསྒྱུར་ནས་གཞན་དོན་ནུས་པ་སྟེ་བདེན་པ་མཐོང་བས་བསྐྱེད་རིམ་གྲུབ་པའི་སྐབས་ཀྱི་བྱ་བར་འབྲེལ་ལོ། །
དེ་ལྟར་གྱི་ཚེ་རྟོག་པའི་རྣལ་འབྱོར་དེའང་རྟོག་པ་འགོག་ཚུལ་གཉིས་པའི་སྐབས་དང་དུས་གཅིག་པས་འདི་ལ་རྗེ་ཇོ་སྲས་ཀྱིས། རྟོག་པ་འགོག་པའི་བསྐྱེད་རིམ། མི་རྟོག་མཆེད་པའི་བསྐྱེད་རིམ་ཞེས་གཉིས་གསུངས་པའི་ཕྱི་མའང་འདིའི་དབང་དུ་མཛད་དེ། ཕྱོགས་འདིའི་རྣལ་འབྱོར་པ་ཆེན་པོ་རྣམས་རྫོགས་རིམ་བསྒོམ་པའི་དང་པོར་བསྐྱེད་རིམ་སྐད་ཅིག་པར་གསལ་འདེབས་པ་ཞིག་ཕྱག་སྲོལ་ལ་ཡོད་པ་ལ། སྡོམ་གསུམ་རབ་དབྱེ་ལས།
ཕྱིས་ནས་ཕག་མོའི་བྱིན་རླབས་དང༌། །
སེམས་བསྐྱེད་རྨི་ལམ་མ་ལ་སོགས། །
ཡི་དམ་བསྒོམ་པ་དཀྲོང་བསྐྱེད་དང༌། །
གནས་པོ་ཆིག་ཐུབ་ལ་སོགས་པ། །
སངས་རྒྱས་བསྟན་དང་འགལ་བ་ཡི། །
ཆོས་ལོག་དུ་མ་དེང་སང་འཕེལ། །
ཅེས་བསྐྱེད་རིམ་ལ་གསལ་སྣང་སྐད་ཅིག་གིས་ཐེབས་པའི་བསྐྱེད་རིམ་ཡང་སངས་རྒྱས་ཀྱི་བསྟན་པ་དང་མི་མཐུན་པའི་ཆོས་ཡིན་ཅེས་འཆད་མོད། འཐད་པར་མ་གོ་སྟེ། བསྐྱེད་རིམ་བསྒོམ་པ་ན་གོམས་པ་རབ་ཀྱི་མཐར་ཕྱིན་པའི་གསལ་སྣང་སྐྱེས་པ་སངས་རྒྱས་ཀྱི་བསྟན་པ་མ་ཡིན་ན་བསྐྱེད་རིམ་བསྒོམ་པ་དོན་མེད་དུ་འགྱུར་ཏེ། རྫོགས་སངས་རྒྱས་ཀྱི་དཀྱིལ་འཁོར་རྣམ་པར་གསལ་བ་དེ་བསྐྱེད་རིམ་བསྒོམ་པའི་དགོས་པ་མ་ཡིན་པའི་ཕྱིར་དང༌། བསྒྲུབས་ཀྱང་འགྲུབ་པའི་འབྲས་བུ་དེ་བསྟན་པ་དང་འགལ་བའི་ཆོས་ལོག་ཡིན་པའི་ཕྱིར་རོ། །
དེའི་ཞར་ལ་རྡོ་རྗེ་ཕག་མོའི་བྱིན་རླབས་སངས་རྒྱས་ཀྱི་བསྟན་པ་དང་འགལ་ན། ཤཱཀྱའི་དབང་པོའི་བྱིན་རླབས་ཀྱང་སངས་རྒྱས་ཀྱི་བསྟན་པ་དང་འགལ་བར་མཚུངས་པ་དང༌། རྨི་ལམ་དུ་བྱང་ཆུབ་ཏུ་སེམས་བསྐྱེད་པ་སངས་རྒྱས་ཀྱི་བསྟན་པ་དང་འགལ་ན། མངོན་སུམ་དུ་བྱང་ཆུབ་ཏུ་སེམས་བསྐྱེད་ཀྱང་སངས་རྒྱས་ཀྱི་བསྟན་པ་དང་འགལ་བར་མཚུངས་པ་དང༌། སྨན་དཀར་པོ་གཅིག་ཐུབ་ཀྱི་དཔེས་དངོས་འཛིན་སེལ་བ་ལ་སྟོང་ཉིད་རྟོགས་པའི་ཤེས་རབ་གཅིག་པུ་སྟེ་ཁོ་ན་མཆོག་ཡིན་པར་བཤད་པས་བསྟན་པ་དང་འགལ་ན། མགོན་པོ་ཀླུས།
མཚན་མ་མེད་པ་མ་རྟོགས་པ། །
ཁྱོད་ཀྱིས་ཐར་པ་མེད་པར་གསུངས། །
ཞེས་པས་མཚན་མེད་རྟོགས་པའི་ཤེས་རབ་ཁོ་ན་མེད་ན་འཁོར་བ་ལས་ཐར་པ་མེད་པར་གསུངས་པ་ཡང་བསྟན་པ་དང་འགལ་བའི་ཆོས་ལུགས་སུ་མཚུངས་པར་ཅིས་མི་འགྱུར། དེར་མ་ཟད་རྗེ་བཙུན་གྲགས་པ་ཆོས་རར་འབྱོན་པའི་ལམ་ཀར་ཡང་བདེ་གསང་ལ་སོགས་པའི་དཀྱིལ་འཁོར་བདུན་རེ་ཙམ་གྱི་གསལ་སྣང་མྱུར་བ་མྱུར་བར་ཐེབས་ཡོད་ཅེས་ས་ལུགས་པ་ཀུན་གསུང་གིན་འདུག་པ་དེ་ལྟར་དེ་ན་ཡང་སངས་རྒྱས་ཀྱི་བསྟན་པ་དང་འགལ་བར་མཚུངས་སོ། །ཡང་ཁྱེད་ཀྱི་ཚིགས་བཅད་དེར། ཕྱིས་ནས་ཞེས་པའི་ཚིག་གི་རྣམ་བཅད་ལ། ཕག་མོའི་བྱིན་རླབས་དང་རྨི་ལམ་དུ་བྱང་ཆུབ་ཀྱི་སེམས་བསྐྱེད་པ་དང༌། སྐད་ཅིག་གིས་བསྐྱེད་རིམ་ལ་གསལ་སྣང་ཐེབས་པ་དང༌། སྟོང་ཉིད་རྟོགས་པའི་ཤེས་རབ་རྣམས་སྔར་ཏེ་འདས་པ་རྣམས་བསྟན་པ་དང་འགལ་བའི་ཆོས་ལོག་མིན་ཀྱང༌། ཕྱིས་ཀྱི་སྒྲས་ད་ལྟ་བ་དང་མ་འོངས་པའི་དུས་ཀྱི་ཕག་མོའི་བྱིན་རླབས་སོགས་སངས་རྒྱས་ཀྱི་བསྟན་པ་དང་འགལ་ལོ་ཞེ་ན། དེ་ཡང་འཐད་པར་མ་གོ་སྟེ། དམ་པའི་ཆོས་ནི་ཐོག་མཐའ་བར་གསུམ་དུ་དགེ་བར་གསུངས་ཀྱི། ཐོག་མར་དགེ་བ་དང་བར་མཐའ་གཉིས་གནག་པར་མ་གསུངས་པའི་ཕྱིར་རོ། །ཞར་ལ་འདི་འདྲ་དགོས་པར་སྣང་སྟེ།
ནཱ་རོ་ཆོས་དྲུག་ཅེས་བྱའི་ཁྲིད། །
མི་ལ་ཡན་ཆད་དེ་ལ་མེད། །
ཆོས་དྲུག་བོར་ནས་ལམ་འབྲས་དང༌། །
ཕྱག་ཆེན་ལ་སོགས་སྒོམ་བྱེད་པ། །
གཞན་གྱི་གདམས་ངག་སྒོམ་བཞིན་དུ། །
ནཱ་རོའི་བརྒྱུད་པ་འདོད་བྱེད་པ། །
གཞན་དང་འགལ་བ་ལྟ་ཅི་སྨོས། །
རང་ལུགས་དང་ཡང་འགལ་བ་ཡིན། །
བྱ་བ་ཉིད་ཀྱི་གསུང་ཡིན་ཅེས་འགའ་ཞིག་གླེང་གིན་གདའ་བ་ཡིན་ལགས་སམ། ཡིན་ན།
བསྐྱེད་རྫོགས་རིམ་པ་གཉིས་ཞེས་པ། །
རྡོ་རྗེ་འཆང་ཆེན་ཡན་ལ་མེད། །
ཅེས་པ་ལྟར་རྒྱུད་སྡེ་ཐམས་ཅད་ཀྱི་རྫོགས་རིམ་གྱི་སྙིང་པོ་བསྡུས་པའི་ཁྲིད་ཅིག་ལ་ནཱ་རོ་ཆོས་དྲུག་གི་མིང་མི་ལ་ཡན་དུ་མ་བཏགས་པས། ནཱ་རོ་ཆོས་དྲུག་རྫོགས་རིམ་གྱི་ཟབ་ཁྲིད་མ་ཡིན་པར་མི་འགྱུར་བས། ངེད་ལ་གནོད་བྱེད་དུ་ག་ལ་འགྲོ། ཡང་ཁྱེད་རང་གི་ཕྱོགས་འཛིན་ཁ་ཅིག་གིས་ནཱ་རོ་ཆོས་དྲུག་གི་ཁྲིད་མི་ལ་ཡན་ཆད་དེ་ལས། དེ་ཕྱིས་བརྒྱུད་པ་ཆད་ནས་མེད་པའི་དོན་ཡིན་ཟེར་འདུག་པ། དེ་ལྟར་ཡིན་ན་ཉིད་ཀྱི་རང་ཚིག་ལ་དངོས་ཤུགས་ཀྱིས་ཞལ་བཞེས་འགལ་བར་མངོན་ཏེ། མི་ལ་ཕྱིན་ཆད་ལ་ཆོས་དྲུག་གི་རྒྱུན་ཆད་ནས་མེད་ན། མི་ལ་དང་དྭགས་པོའི་བརྒྱུད་འཛིན་གྱི་ཆོས་དྲུག་གི་ཉམས་ལེན་འབོར་རྒྱུ་ཡང་འོང་བར་མི་རིགས་ན། ཡང་དེ་མ་ཐག་པར། མི་ལ་དྭགས་པོའི་བརྒྱུད་འཛིན་གྱི་ནཱ་རོ་ཆོས་དྲུག་གི་ཉམས་ལེན་འབོར་བ་བྱུང་བས། མི་ལ་ཕྱིན་ཆད་ལ་ནཱ་རོ་ཆོས་དྲུག་གི་རྒྱུན་མ་ཆད་པར་ཡང་ཞལ་གྱིས་བཞེས་སོང་ངོ༌། །ཕྱག་རྒྱ་ཆེན་པོ་ཡང་ཆོས་དྲུག་ལས་གཞན་པར་ངེད་མི་འདོད་དེ། ཕྱག་རྒྱ་ཆེན་པོ་ནཱ་རོ་པས་མ་གདམས་པར་དེ་ལས་གཞན་མུ་སྟེགས་དང་ཉན་རང་གིས་གདམས་པར་ཡང་མི་འདོད་ཅིང༌། ཕྱག་ཆེན་བསྒོམ་པས་ཆོས་དྲུག་བོར་བར་ཡར་མི་འགྲུབ་པའི་ཕྱིར། རྟགས་མ་གྲུབ་པའོ་སྙམ་ན། འོ་ན་ཕྱག་ཆེན་བསྒོམ་པས་རིམ་ལྔ་དང་སྦྱོར་དྲུག་ཀྱང་བོར་བར་མཚུངས་ལ། འདོད་མི་ནུས་ཏེ། སྦྱོར་དྲུག་དང་རིམ་ལྔ་ནི་ཕྱག་ཆེན་གྱི་དངོས་གྲུབ་སྒྲུབ་པའི་ཁྲིད་བླ་ན་མེད་པར་གྲུབ་པའི་ཕྱིར། འདི་རྗེ་མར་པས་མུ་སྟེགས་སམ་ཉན་རང་ལྟ་བུ་ཞིག་ལ་ཕྱག་ཆེན་ཞུས་པ་ཞིག་ཡོད་པ་དེ་ཕྱིས་བརྒྱུད་རིམ་ནཱ་རོ་པ་ལ་འདེད་པ་ཞིག་མཛད་ན་ནི་ནོངས་པར་འགྱུར་བ་བདེན་མོད། ཕྱག་རྒྱ་ཆེན་པོ་སྒྲུབ་པའི་ཆོས་དྲུག་གི་ཁྲིད་དེ་མར་པས་ནཱ་རོ་པ་ལ་གསན་པ་དེ་རྗེ་མར་པའི་བརྒྱུད་འཛིན་རྣམས་ཀྱིས་དཔལ་ནཱ་རོ་པ་ལ་འདེད་པ་དེ་རང་གཞན་སུ་ཡི་ལུགས་དང་ཅི་ལྟར་འགལ་གཟུ་བོར་གསུངས་ཤིག་དང༌། ད་ནི་ཁྱེད་ཀྱི་བདེན་པའི་དུས། ད་ནི་ཁྱེད་ཀྱི་བཤད་པའི་དུས་ཡིན་པའི་ཕྱིར། ཡང་ཁྱེད་རང་གི་ཕྱོགས་འཛིན་ཁ་ཅིག་གིས། དཔལ་ཕག་མོ་གྲུ་པས་ལམ་འབྲས་སྐུ་ཉམས་སུ་བསྟར་བས་གྲུབ་པ་ཐོབ་པ་ཡིན་ཀྱང་དུས་ཕྱིས་དགས་པོ་ལྷ་རྗེ་འཇིག་རྟེན་གྱི་བསོད་ནམས་ཆེ་བས་དྭགས་པོ་ལྷ་རྗེའི་སེམས་འཛིན་པའི་ཕྱིར། ཕག་གྲུའི་ཆོས་བརྒྱུད་ནཱ་རོ་པ་ལས་འདེད་པ་དེ་རང་གཞན་གྱི་ལུགས་ཐམས་ཅད་དང་འགལ་ཟེར་ལོ།
འོ་ན་ཁྱོད་ས་སྐྱ་པའི་ལམ་འབྲས་ཀྱི་གྲུབ་པ་ཐོབ་པའི་གྲུབ་ཐོབ་ཀྱང༌། སླར་འཇིག་རྟེན་གྱི་བསོད་ནམས་གང་ཆེ་ལ་གནས་སྐབས་སེམས་འཛིན་ནས་ཚེ་འདིའི་དཔལ་འབྱོར་ཁོ་ན་གཉེར་ཞིང་མཐར་ཐུག་རང་གཞན་ཐམས་ཅད་དང་འགལ་བའི་ཉེས་པ་ཆེན་པོ་ལ་སྦྱོར་བ་ཞིག་ཡོང་བར་འདུག་ན། དེའི་ཉེས་པ་ནི་དྭགས་པོ་ལྷ་རྗེ་ལ་གུད་ཅི་འདེད། ཅིས་ཀྱང་ཉེས་པ་དེ་འདེད་འདོད་ན་ལམ་འབྲས་ལ་འདེད་དགོས་ཏེ། དེ་བསྒོམ་པས་གྲུབ་པ་ཐོབ་པའི་རྟགས་སུ་དེ་བྱུང་བའི་ཕྱིར། གཟུ་བོར་བརྗོད་ན་དཔལ་ཕག་མོ་གྲུ་པས་ལོ་མང་པོ་ལམ་འབྲས་བསྒོམས་ཀྱང༌། ཕྱིན་ཅི་ལོག་གི་ང་རྒྱལ་ཞིག་ལས་སེམས་གནད་དུ་ཆུད་པར་མ་གྱུར་པ་༼ཕག་གྲུ་ས་སྐྱ་པའི་སྐུ་མདུན་ནས་རྗེ་སྒམ་པོ་པའི་སྐུ་མདུན་དུ་ཕྱིན་པ་ན་རྗེའི་ཞལ་ནས། ཁྱོད་ཀྱིས་ཆོས་ཇི་ཙམ་ཐོས་གསུངས་པ་ལ། འདི་དང་འདི་ཐོས་བྱས་པས་ཐོས་པ་དེ་ཙམ་ལ་ང་རྒྱལ་རྒྱུ་ཅི་ཡོད། འཕགས་པ་ཀླུས་ཆོས་ཕུང་བརྒྱད་ཁྲི་བཞི་སྟོང་ཐམས་ཅད་མཁྱེན་ཀྱང་ཐུགས་རྒྱལ་རྡུལ་ཙམ་ཡང་མི་མངའ་གསུངས། ཁྱོད་ཀྱིས་ཇི་ཙམ་བསྒོམས་གསུངས། ལོ་བཅུ་གཉིས་བསྒོམས་ཞུས་པས། དེ་ཙམ་ང་རྒྱལ་རྒྱུ་ཅི་ཡོད། བསྒོམ་ཡུན་ཅན་བྱ་བ་ཁོ་བོ་ཡིན། ཁོ་བོས་ལོ་བཞི་བཅུ་བསྒོམས་གསུངས་ནས་བག་ཟུར་བཀྱོན་མཛད། སང་སྔ་བར་བྱོན་གསུངས། ཕག་གྲུ་འབྱོན་པར་རིངས་པས་ད་ནམ་ཨེ་ལངས་སྙམ་པ་ཁོ་ན་བྱུང༌། ནངས་པར་སྔ་བར་རྗེ་དྲུང་དུ་ཕྱིན་པས། རྗེའི་ཕྱག་ན་ཞིབ་ཚར་བ་གཅིག་ཆང་ཆང་མཛད་ཅིང་དགེ་བཤེས་ཁམས་པ་ཁྱོད་ལ་རྟོགས་པ་ཅི་འདྲ་ཡོད་གསུངས། ས་ཆེན་གྱི་དྲུང་དུ་མཐོང་ལམ་ཐོབ་ཚུལ་ཞུས་པས། ཨ་པ་དེ་ལ་མཐོང་ལམ་དུ་འཛིན་ནམ་གསུངས་པས། དེ་ནི་བླ་མས་མཐོང་ལམ་དུ་ངོ་སྤྲོད། ལུང་རིགས་ཉམས་མྱོང་དང་སྦྱར་ན་ཡང་མཐོང་ལམ་ཡིན་ཞུས་པས། ཨ་ཅང་དེ་ལ་མཐོང་ལམ་དུ་འཛིན་ནམ་གསུངས། ཅིས་ཀྱང་ཡིན་ཚུལ་ཞུས་པས། ཨ་ཅང་རང་དེ་ལ་མཐོང་ལམ་དུ་འཛིན་ནམ་གསུང༌། སྔར་ལྟར་ཞུས་པས། ཁྱོད་ཀྱི་མཐོང་ལམ་དེ་ལས་ཟན་ཆང་འདིས་མི་དགའ་རི་ཞེས་དབུ་བསྙུང་ཞིག་བཞེས་པས་སྔར་གྱི་ཏིང་ངེ་འཛིན་དེ་སྤུན་པ་ལྟར་ཕྱི་ཤུན་དུ་སོང༌། སེམས་ཀྱི་ངོ་བོ་རྣལ་མ་དེ་སྔར་འདྲིས་པའི་མི་དང་འཕྲད་པ་ལྟར་མཐོང་བས་མོས་གུས་བཟོད་མེད་དུ་སྐྱེས་ནས། དད་དང་ལྡན་པའི་སྐྱེ་བོ་གང་ཞིག་གིས། །ཁྱོད་ནི་མཐོང་དང་ཐོས་དང་དྲན་པས་ཀྱང༌། །སྡུག་བསྔལ་སྤངས་ནས་ཐར་པའི་ལམ་སྣ་ཟིན། །སྨན་པའི་རྒྱལ་པོ་ཁྱོད་ལ་ཕྱག་འཚལ་ལོ། །ཞེས་པའི་བསྟོད་ཕྱག་བྱས་པས། རྗེ་དྲུང་གིས་འོ་མཐོང་ལམ་ནི་དེ་ལ་ཟེར་བ་ཡིན་ནོ་ཞེས་གསུངས་སོ། །མཆན།༽ལས། ཕྱིས་མཉམ་མེད་སྒམ་པོ་པ་དང་མཇལ་ནས་མཆོག་གི་དངོས་གྲུབ་ཐོབ་པས། རྗེས་ནས་ཁམས་པ་ཆེན་པོའི་གསུང་གིས། ང་དྭགས་པོ་སྙི་སྒམ་དང་མ་མཇལ་ན་ཆོས་མིང་ཆེན་པོ་ཞིག་གིས་དེའུ་བསླུས་ཞེས་གསུངས་ནས། རྗེ་སྒམ་པོ་པ་དང་མཇལ་ནས་ལམ་འབྲས་ཀྱི་དཔེ་བུམ་ཚུན་ཕྱག་ཏུ་མ་བཟུང་བས་ལམ་འབྲས་ཕག་གྲུ་མར་གྲགས་པ་དེ། ཕག་གྲུས་འབྲི་སྟག་འབྲུག་གསུམ་གང་ལའང་འཆད་པ་མེད་པས། ངེད་བཀའ་བརྒྱུད་པ་ལ་ནི་རྗེ་ཕག་གྲུ་ནས་བརྒྱུད་པའི་ལམ་འབྲས་ཀྱི་ཆོས་ནི་གཅིག་ཀྱང་མེད། རྗེ་ཕག་གྲུའི་ལམ་འབྲས་ཟིན་བྲིས་དེ་རྗེ་དྭགས་པོ་དང་མ་མཇལ་གོང་དུ་གཞན་ལ་གསུངས་པའང་མེད་པས། རྗེ་ཕག་གྲུ་ནས་ལམ་འབྲས་ཀྱི་བཀའ་ཆད་དེ་ཕག་གྲུས་ཟིན་བྲིས་ཀྱི་ལམ་འབྲས་དེ་ལུང་རྒྱུན་ཙམ་ཡང་མེད་པས། དང་པོར་ས་སྐྱ་པའི་ཕྱག་དཔེ་བཀའ་རྒྱ་མའི་ཁྲོད་དུ་བཞག་ནས་ལམ་འབྲས་ཕྱག་མཛོད་མ་ཞེས་རྩིས་སུ་བྱེད་ ༼ཡང་ཟེར་ལུགས་གཅིག་ལ། ལམ་འབྲས་ཕག་གྲུས་དེ་ལེགས་གྲགས་ནས་རྗེ་ས་ཆེན་དཔེ་མཁྱུད་མཛད་དེ། འདི་མ་སྦས་ན་ངེད་རང་གི་བུ་ཚ་བོ་ལྟོ་མི་མྱོང་བར་འདུག་ཅེས་ཕྱག་མཛོད་དུ་སྦས་པ་ཡིན་ཀྱང་ཟེར། །མཆན།༽གཞན་ལ་གསང་བ་ཞིག་ཡོད་པར་གདའ། ཕྱིས་ནས་ས་སྐྱ་པའི་ཕྱོགས་འཛིན་ལྟོ་གོས་ཀྱིས་ཕོངས་པ་འགའ། བཀའ་བརྒྱུད་པ་ཟང་ཟིང་ཅན་ཆོས་ཉམ་ཆུང་བ་འགའ་ཡི་གན་དུ་སོང་ནས་ང་ལ་ཕག་གྲུ་ནས་བརྒྱུད་པའི་ལམ་འབྲས་ཡོད་པས། ཉན་འདོད་ན་ང་ཡིས་འཆད་དོ་ཞེས་བརྒྱུད་པ་མེད་བཞིན་དུ་རྗེ་ཕག་གྲུ་ལ་བརྒྱུད་པ་འདེད་ནས་ཁྱད་རང་ས་སྐྱ་པ་རྣམས་ཀྱིས་འཆད་ཀྱིན་ཡོད་འདུག་པ། རང་གཞན་གྱི་ལུགས་དང་འགལ་བའི་ཉེས་པ་ཡོད་ན་ཉེས་པ་དེ་ཁྱེད་རང་རྣམ་པས་བཞེས་པར་རིགས་ཏེ།
ས་ལུགས་ལམ་འབྲས་ཐོབ་ཙམ་གྱིས། །
ཕག་གྲུའི་བརྒྱུད་པ་འདེད་བྱེད་པ། །
གཞན་དང་འགལ་བ་ལྟ་ཅི་སྨོས། །
རང་ལུགས་དང་ཡང་འགལ་བ་ཡིན། །
ཞེས་བྱ་བ་འདི་ད་ནི་སྡོམ་གསུམ་རབ་དབྱེ་རྗེས་འབྲངས་དང་བཅས་པ་ལ་དབུལ་བར་བྱའོ། །དགྱེས་པར་མཛོད་ཅིག །ཡང་ཁྱེད་ཀྱི་ཕྱོགས་འཛིན་ཕལ་མོ་ཆེ་དག་གི་གསུང་གིས། སྤྱིར་ནཱ་རོ་ཆོས་དྲུག་གི་མིང་ཅན་གྱི་རྫོགས་རིམ་གྱི་ཁྲིད་ཅིག་རྗེ་མི་ལ་ཡན་ལ་མེད་ཀྱང༌། ཕྱིས་དྭགས་པོ་པ་རྣམས་རྫུན་ཆེ་བས་ནཱ་རོ་པ་ལ་ཁ་གཡར་ནས་གསར་དུ་བརྩམས་པ་ཞིག་ཏུ་བས་ཏེ། གཏེར་ནས་བྱུང་བའི་གླེགས་བམ་ལྟ་བུའོ་ཞེས་ཟེར་རོ། །དེ་ལ་ནི་ཁོ་བོས་ལན་ཅང་མི་སྨྲ་སྟེ། ཉི་མའི་དཀྱིལ་འཁོར་ཆེན་པོ་འདི་སྣང་བ་མཐའ་ཡས་པ་བསྐྱེད་པའི་བདག་ཉིད་དུ་གནས་ཀྱང༌། སྔོན་ལས་ཀྱི་ཁྱད་པར་གྱིས་འབྱུང་པོའི་བྱ་རྣམས་མིག་ལྡོངས་པར་བྱས་ཏེ་ཉི་མའི་དཀྱིལ་འཁོར་ཙམ་ཡང་དམིགས་པ་མེད་ལ། གཞན་དུ་ན་མུན་པ་ཆེར་གནག་པའི་དབུས་སུ་ཡང་ཕྲ་མོའི་རྡུལ་གྱི་ཁ་དོག་ལ་སོགས་པ་ཡང་མཐོང་ན། དེ་ལ་ཉི་མའི་དཀྱིལ་འཁོར་ཡོད་པ་ཇི་ལྟར་བསྟན་ནུས་ཏེ་མི་ནུས་པས་དེ་ཆེད་དུ་ངལ་བ་རྩོམ་པ་མ་ཡིན་པ་དེ་ལྟ་བུར་འདིར་ཡང་ཤེས་པར་བྱའོ། །
ཡང་ཤངས་ཆོས་པའི་བླ་མའི་རྣམ་ཐར་དུ། ནི་གུ་མས་ཁྱུང་པོ་ལ་ཆོས་དྲུག་དབང་གདམས་ངག་དང་བཅས་པ་འདི་ལྭ་བ་པ་དང་ང་གཉིས་མ་གཏོགས་ད་ལྟ་ཤེས་པ་མེད། མི་རབས་བདུན་དུ་གཅིག་བརྒྱུད་ལས་མ་སྤེལ་ཅིག་གསུང་ཟེར་བ་དེ་ལྟར་ན་ལོ་རྒྱུས་དེའི་རྣམ་བཅད་ལ། ནཱ་རོ་པ་ལ་ཆོས་དྲུག་མེད་པ་དང༌། དེ་མེད་ན་དེའི་བརྒྱུད་འཛིན་ལ་ཡོད་པ་ལྟ་ཅི་སྨོས་པར་བསྟན་པས་ཁྱེད་རང་སྡང་དབང་གིས་སྙིང་ཚིམ་པར་སྨྲ་མོད་ཀྱང༌། ཡོངས་གཅོད་ལ་རྡོ་རྗེ་འཆང་ལ་སྐུར་བ་ཆེན་པོར་འགྱུར་ཏེ། ནི་གུ་དང་ལྭ་བ་པ་གཉིས་ཀྱིས་ནི་ཆོས་དྲུག་རང་གར་ཤེས་པ་ནི་མེད་ལ། དེའི་ཚེ་དེ་གཉིས་ཀྱི་བླ་མ་ནི་རྡོ་རྗེ་འཆང་ལས་འོས་མེད་ཅིང༌། ཆོས་དྲུག་དབང་བཅས་ཤེས་མཁན་ནི་ད་ལྟ་ཤེས་བྱ་ལ་ཁོང་གཉིས་ལས་མེད་ལ། དེ་ལྟར་ན་ད་ལྟ་ཤེས་བྱ་ན་རྡོ་རྗེ་འཆང་ལ་ཆོས་དྲུག་ཤེས་པའི་སློབ་མ་ཁོང་གཉིས་ལས་མེད་པར་འགྱུར་ཞིང༌། དེ་ལྟར་ན་རྡོ་རྗེ་འཆང་ཡང་སྙིང་རྗེའི་གནས་སུ་འགྱུར་རོ། །མི་རབས་བདུན་དུ་གཅིག་བརྒྱུད་དུ་མ་སྤེལ་ན་ཆོས་མི་ཟབ་པར་འགྱུར་བའི་ཁྱབ་པ་འཆའ་བ་སོགས་བླུན་པོ་འདྲིད་པའི་གཏམ་དུ་ཟད་ལ། སྤྱིར་ཡང་ནཱ་རོ་ཆོས་དྲུག་ལ་འདྲ་བཟོ་སྦྱར་ནས་བླ་མ་བརྒྱུད་པ་སོ་སོ་ནས་ཁ་གཡར་བའི་གདམས་པ་རྣམས་ནི་ལྟོ་རྒྱབ་མ་ཕྱིད་པའི་ཡང་ཟོང་དུ་གོར་མ་ཆག་གོ །
ད་ནི་དཀྱུས་ཀྱི་དོན་བརྗོད་པར་བྱ་སྟེ། སྐབས་འདིར་ཤར་ཙོང་ཁ་པ་ཆེན་པོས་སྤྱིར་ཕར་ཕྱིན་དང་སྔགས་ཀྱི་ཐེག་པ་གཉིས་འཚང་རྒྱ་བ་ལ་མྱུར་བུལ་གྱི་ཁྱད་ཀྱང་བདག་ཉིད་ལྷར་བསྒོམ་པ་ཡོད་མེད་ཡིན་པ་དང༌། ལྷག་པར་བསྐྱེད་རིམ་ནི་ཆེ་དེར་སངས་རྒྱས་གཟུགས་སྐུ་སྒྲུབ་བྱེད་ཡང་དག་ཡིན་ལ། དེ་དང་རིགས་འདྲའི་རྒྱུ་ཞིག་སྔོན་དུ་འགྲོ་དགོས་པས་གཟུགས་སྐུའི་རྒྱུ་མེད་ན་མི་འབྱུང་བ་དེའོ་ཞེས་གསུངས་ལ། དེ་ཡང་འཐད་པར་མ་མཐོང་སྟེ། འཚང་རྒྱ་བ་ལ་མདོ་སྔགས་ཀྱི་ལམ་མྱུར་བུལ་ནི། སྔགས་ཀྱི་ནུས་པའི་ཁྱད་པར་ལས་ཡིན་ཏེ། སྔགས་ནུས་ཀྱིས་ཉི་མ་གཅིག་ལ་ལོ་ཏོག་སྨིན་པ་དང༌། གཞན་དུ་ཟླ་བ་དྲུག་དགོས་པ་བཞིན་ཡིན་ལ། སྔགས་ཀྱི་ནུས་པའི་སྟོབས་མ་ཡིན་པར་ལྷའི་ང་རྒྱལ་ཙམ་པོ་བ་ཡིན་ན་དེ་མ་༼འདིའི་སངས་རྒྱས་ཀྱི་རྒྱུ་རྡོ་རྗེའི་རིགས་ལ་འབྲས་བུ་སངས་རྒྱས་སུ་བསྒོམ་པའི་ཆ་ནས་དེ་མ་ཡིན་ལ། དེར་འཛིན་ཏེ་རྒྱུ་ལ་འབྲས་བུར་འཛིན་པའི་ཕྱིར། འོན་ཀྱང་འབྲས་བུ་ལ་བསླུ་བ་མ་ཡིན་ཏེ། རྒྱུ་ཐབས་མཁས་ཀྱི་སྦྱངས་པས་འབྲས་བུ་ཐོབ་པའི་ཕྱིར། ལོག་པར་བཏགས་པའི་ཕུང་སོགས་ལྷ་མིན་ལྷར་བསྒོམ་པ་དེ་མ་ཡིན་ལ། དེར་འཛིན་ཡིན་ཀྱང་འབྲས་བུ་ལ་བསླུ་བ་ཡིན་ཏེ། རྣམ་སྨིན་གྱི་ཕུང་པོའི་རང་ལྡོག་སངས་རྒྱས་ཀྱི་འབྲས་བུར་མ་འབྱུང་བས་ཕུང་པོའི་བདུད་ཡིན་པའི་ཕྱིར། དེ་མ་སྤངས་ན་སངས་རྒྱས་སུ་ག་ལ་འགྲོ། ལོག་པར་བཏགས་པའི་ཕུང་སོགས་ལྷར་བསྒོམ་པ་ཡིན་མིན་ལའང༌། རྒྱ་བོད་ཁ་ཅིག །ཕུང་སོགས་ཀྱི་ཀུན་རྟོག་གི་དམིགས་རྣམ་འཛིན་པའི་རྟོག་པ་དེ་ཉིད་ལྷའི་སྐུར་དམིགས་རྣམ་འཕོ་བ་ཡིན་ཟེར་ལ། ཁ་ཅིག་ཕུང་སོགས་ཀྱི་དམིགས་རྣམ་འཛིན་པའི་རྟོག་པ་སྟོང་པར་སྦྱངས་ནས་དེའི་དང་ལས་སངས་རྒྱས་ཀྱི་རྒྱུ་ཐུན་མོང་མིན་པ་གང་ལས་ལྷའི་ང་རྒྱལ་འཛིན་པ་ཡིན་ཀྱང་ཟེར། མཆན།༽མ་ཡིན་ལ། དེར་འཛིན་གྱི་བློ་ལོག་ཤེས་ཡིན་པས་དེའི་ཆ་ནས་འཚང་རྒྱ་བ་མྱུར་བ་ག་ལ་ཡིན། ཡིན་ན་བདག་ཉིད་ལྷ་དབང་བརྒྱ་བྱིན་གྱི་སྐྱེ་བ་འཛིན་པར་འདོད་པས་དེ་ཐོབ་པའི་རྒྱུ་དགེ་བ་ལ་མ་འབད་པར་བརྒྱ་བྱིན་ཡིན་པར་བསྒོམས་པས་བརྒྱ་བྱིན་ཉིད་ཀྱི་ལུས་སུའང་ཅིས་མི་འགྱུར།
ཁོ་བོ་ཅག་གི་བླ་མ་དམ་པ་དག་གི་བཞེད་པ་ལྟར་ན། མདོ་སྔགས་ཀྱི་ལམ་མྱུར་བུལ་གྱི་ཁྱད་བདག་ཉིད་ལྟར་བསྒོམ་པ་ཡོད་མེད་ཁོ་ན་ལ་མི་བཞག་ཀྱང༌། བསྐྱེད་རིམ་བསྒོམས་པས་གཟུགས་སྐུ་མྱུར་དུ་འགྲུབ་བྱེད་ཀྱི་རྒྱུར་འགྲོ་ཚུལ་ནི། ཕར་ཕྱིན་ཐེག་པར་ཡང་གཟུགས་སྐུ་འགྲུབ་བྱེད་ཀྱི་རྒྱུའི་གཙོ་བོ་བསོད་ནམས་ཀྱི་ཚོགས་ཡིན་ལ། དེ་བསགས་ཡུལ་གྱི་ཕྱི་རོལ་དུ་གྲུབ་པའི་སངས་རྒྱས་གྲངས་མེད་བསྟེན་ནས་བསགས་དགོས་པ་ལས། དེ་འདྲའི་སངས་རྒྱས་སོ་སྐྱེ་ལས་དང་པོ་པས་བསྟེན་པར་དཀའ་ནའང༌། འདིར་སྔགས་ཀྱི་ནུས་པས་ཕྱི་རོལ་དུ་འཚོལ་མི་དགོས་པར་བདག་ཉིད་སྔགས་ཀྱི་ནུས་པས་སངས་རྒྱས་སུ་བསྒྲུབས་པའི་སངས་རྒྱས་གྲངས་མེད་པ་བསྟེན་པར་སླ་བ་དེ་ལ་ལས་རྒྱལ་མཆོག་གི་བསོད་ནམས་ཀྱི་ཚོགས་བསགས་པས་གཞན་དུ་གྲངས་མེད་པའི་བསྐལ་པར་ཚོགས་བསགས་པ་བས། འདིར་སྐད་ཅིག་གིས་བསགས་པས་ལམ་བཟླུམས་ཕུལ་ཚེ་བ་ནི་སྔགས་དང་ཏིང་ངེ་འཛིན་དང་ཡེ་ཤེས་ཀྱི་མཐུས་འགྲུབ་པས། དེའི་བསོད་ནམས་དང་ཡེ་ཤེས་ཀྱི་ཚོགས་མཐར་ཕྱིན་པའི་རྒྱུས་ཚེ་འདིར་གཟུགས་སྐུ་མྱུར་དུ་འགྲུབ་པས། དེའི་ཆ་ནས་བསྐྱེད་རིམ་གཟུགས་སྐུ་འགྲུབ་བྱེད་ཀྱི་རྒྱུར་འགྲོ་བ་ཡིན་གྱི། བསྐྱེད་རིམ་གཟུགས་སྐུའི་དངོས་རྒྱུར་ག་ལ་འགྲོ། དེའི་དོན་གྱིས་དྲི་མེད་འོད་དུ། རྣམ་པར་རྟོག་པའི་སྒོམ་པ་གོམས་པའི་དབང་གིས་སངས་རྒྱས་ཉིད་དུ་འགྱུར་ན། དེའི་ཚེ་བསོད་ནམས་མེད་པ་གང་ཞིག་གིས་བདག་རྒྱལ་པོ་ཡིན་ཅེས་སེམས་གོམས་པས་རྒྱལ་པོར་འགྱུར་ཏེ། དེའང་བསོད་ནམས་ཀྱི་ཚོགས་མེད་པར་དེ་ཉིད་རྒྱལ་པོར་འགྱུར་བ་མི་མཐོང་ངོ༌། །
དེ་ལྟར་བསོད་ནམས་ཀྱི་ཚོགས་མེད་པར་རྟོག་པ་བརྫུན་པའི་གཟུགས་ཀྱི་སྒོམ་པ་གོམས་པའི་དབང་གིས་རྒྱལ་པོར་མི་འགྱུར་བ་ཇི་ལྟ་བ་དེ་བཞིན་དུ་བསོད་ནམས་དང་ཡེ་ཤེས་ཀྱི་ཚོགས་དང་བྲལ་བའི་རྣམ་པར་རྟོག་པ་གོམས་པར་བྱས་པའི་དབང་གིས་བསྐལ་པ་གྲངས་མེད་པས་ཀྱང་རྣལ་འབྱོར་པ་ཡང་དག་པར་རྫོགས་པའི་སངས་རྒྱས་སུ་མི་འགྱུར་ཏེ། བསོད་ནམས་དང་ཡེ་ཤེས་ཀྱི་ཚོགས་མེད་པའི་ཕྱིར་རོ་ཞེས་འབྱུང་ངོ༌། །ལྷག་པར་གཟུགས་སྐུའི་རིགས་འདྲ་བསྐྱེད་རིམ་དུ་འདོད་པའང་མི་འཐད་དེ། གཟུགས་སྐུ་ནི་གདུལ་བྱ་ལ་གཟུགས་ཀྱི་སྣང་བ་ཁྱད་པར་ཅན་བསྐྱེད་པའི་སྐུ་མཚན་དང་དཔེ་བྱད་འབར་བའི་བདག་ཉིད་ཅན་ཡིན་ལ། བསྐྱེད་རིམ་ནི་རྣམ་པར་རྟོག་པས་བཏགས་པའི་གཟུང་རྣམ་ཡིན་ལ། གཟུང་རྣམ་ཉི་ཆེ་བདེ་གཟུགས་སྐུ་དང་རིས་ཇི་ལྟར་འདྲ། གཟུགས་ཀྱི་སྐུ་ལ་རྟོག་པ་དེ་འཇུག་པ་ན་གཟུགས་སྐུ་མ་ཡིན་པ་ཞིག་སེལ་བས་འཇུག་པ་ཙམ་གྱི་སྒོ་ནས་རིས་འདྲའོ་ཞེ་ནའང་གཟུགས་སྐུའི་རྒྱུར་མི་འགྲོ་སྟེ། དེ་ནི་རྟོག་པས་བཏགས་ཙམ་གྱི་ཡོད་པ་ཡིན་པའི་ཕྱིར་རོ། །ཡང་སངས་རྒྱས་ཀྱི་མཚན་དཔེ་འགྲུབ་པའི་སྔ་རོལ་དུ་དེ་དང་རིས་མཐུན་གྱི་རྒྱུ་དགོས་ཞེས་པ་འདིའང་སངས་རྒྱས་ཀྱི་སྐུ་འགྲུབ་པ་ལ་འདི་འདྲ་དམིགས་བསལ་ཞིག་ཡོད་ན་མ་གཏོགས་མ་ངེས་པ་ཆེན་པོ་ཡིན་ཏེ། གཞན་དུ་ན་བུད་མེད་སྐྱེས་པར་མཚན་༼ཡར་འཕྲོག་ན་སྟོན་གྱི་དུས་སྦྲང་བུ་ཆུའི་ཁར་བསྡད་པ་ཐམས་ཅད་ཉར་འགྱུར་བ་ལ་ཡང་སྦྲང་བུའི་ལུས་ཀྱི་དུས་ན་ཉའི་ལུས་ཀྱི་རིགས་འདྲ་ཡོད་པ་མ་ངེས་པ་ལྟ་བུའོ། །མཆན།༽འགྱུར་བ་ན་བུད་མེད་ལ་སྐྱེས་པའི་མཚན་མ་གྲུབ་པའི་སྔ་རོལ་དུ་དེ་དང་རིས་མཐུན་གྱི་རྒྱུ་དགོས་པར་ཡང་འགྱུར་རོ། །ཡང་དེ་འདྲ་བའི་དམིགས་བསལ་ཞིག་ཡོད་དོ་ཟེར་ན་ཡང་བདེན་སྙམ་མི་བགྱིད་དེ། བུད་མེད་ཚེ་དེར་འཚང་རྒྱ་བ་ན། དེ་སྐྱེས་པའི་རྟེན་དུ་བསྒྱུར་ནས་འཚང་རྒྱ་བའི་ཚེ་ཡང་མ་ངེས་པ་ཉིད་དུ་འགྱུར་བ་དང༌། ལིཙྪ་བཱི་དྲི་མ་མེད་པར་གྲགས་པའི་བུ་མོ་ཟླ་མཆོག་སྟོན་པའི་དྲུང་དུ་ཕྱིན་པའི་མོད་ལ་སྐྱེས་པའི་ལུས་དང་དགེ་སློང་གི་དངོས་པོར་གྱུར་པ་ལའང་དེའི་སྔོན་དུ་དེ་དང་རིས་མཐུན་གྱི་རྒྱུར་འགྲོ་དགོས་པ་ལ་སོགས་ཐུག་མེད་དུ་འགྱུར་རོ། །
ཁྱད་པར་མདོ་སྔགས་ཀྱི་ལམ་མྱུར་བུལ་བཅོས་མའི་ལྷ་བསྒོམ་པའི་ང་རྒྱལ་ཡོད་མེད་ལ་རག་གོ་ཞེས་པ་ཡང་དད་པར་བྱ་བ་ཙམ་དུ་ཟད་དེ། བཅོས་མའི་ལྷ་བསྒོམས་པས་རྡོ་རྗེ་སེམས་དཔའི་ཆོས་གཟུགས་ཀྱི་དངོས་རྒྱུར་མ་གསུངས་ཏེ། དྲི་མེད་འོད་ལས། རྣམ་པར་རྟོག་པའི་སྒོམ་པ་དང་རྡོ་རྗེ་སེམས་དཔའི་ང་རྒྱལ་ཡང་དོན་དམ་པ་ལ་བརྟེན་པའི་རྣལ་འབྱོར་པས་མི་བྱ་སྟེ། དེ་དག་ནི་བྱིས་པའི་བློ་ཅན་ཟབ་པ་དང་རྒྱ་ཆེ་བའི་ཡེ་ཤེས་ལ་སྐྲག་པ། འཇིག་རྟེན་པའི་དངོས་གྲུབ་ལ་མངོན་པར་དགའ་བ་རྣམས་ལ་གསུངས་པ་ཡིན་ནོ། །ཞེས་པ་དང༌། རྡོ་རྗེ་སྙིང་འགྲེལ་ལས།
ཟབ་ཅིང་རྒྱ་ཆེའི་ཆོས་རྣམས་ལ། །
སྐལ་པ་བྲལ་བའི་བདག་ཉིད་ལ། །
ཕྱག་རྒྱའི་དཀྱིལ་འཁོར་སྔགས་སོགས་གང༌། །
ཡིད་འོང་དག་གིས་བསྟན་པ་ཡིན། །
ཕྱག་རྒྱའི་དཀྱིལ་འཁོར་སྔགས་སོགས་ཀྱིས། །
སངས་རྒྱས་རྡོ་རྗེ་སེམས་དཔའ་སོགས། །
སྟོན་པར་བྱེད་པ་མ་འོངས་པའི། །
སློབ་དཔོན་རྣམས་ནི་བདུད་ཀྱི་རིས། །
ཞེས་འབྱུང་བ་དང༌། ༼དྲི་མེད་འོད་ལས། འདིར་སྔར་གསུངས་པའི་དཀྱིལ་འཁོར་གྱི་འཁོར་ལོ་རྣམ་པར་རྟོག་པའི་དྲྭ་བས་ཕྱོགས་གཅིག་པའི་འབྲས་བུ་སྟེར་བའོ། །འོན་ཀྱང་རྨོངས་པ་རྣམས་འཁྲུལ་ནས་ལས་ཀྱི་ཕྱག་རྒྱ་ཆེ་གེ་མོ་བཟུང་བས་གྲུབ་པ་ཐོབ་པ་མ་ཡིན་ནམ་ཞེ་ན། འདིར་རི་ལུ་ལ་སོགས་པའི་སྟོབས་དང་སྐྱེ་བ་བདུན་པའི་སྟོབས་དང༌། རལ་གྲི་ལ་སོགས་པའི་སྟོབས་དང༌། སྔགས་ཀྱི་སྟོབས་དང༌། བསམ་གཏན་གྱི་སྟོབས་སམ་དཀྱིལ་འཁོར་གྱི་འཁོར་ལོ་བསྒོམ་པའི་སྟོབས་ཀྱིས་མི་སྣང་བར་འགྱུར་ཏེ། སྒྲིབ་པ་ཐམས་ཅད་ལས་གྲོལ་བའི་ཐམས་ཅད་མཁྱེན་པ་བཅོམ་ལྡན་འདས་རྡོ་རྗེ་སེམས་དཔར་འགྱུར་བ་ནི་མ་ཡིན་ནོ། །ཞེས་བསྐྱེད་རིམ་གྱི་སྒོ་ནས་ལས་རྒྱ་བསྟེན་པའི་ཉམས་ལེན་གྱིས་འཇིག་རྟེན་ལས་འདས་པའི་དངོས་གྲུབ་ཀྱི་ཉེ་རྒྱུ་མི་བྱེད་ལ། དེའི་དངོས་རྒྱུ་ནི་རྫོགས་རིམ་ཉིད་དུ་གསུངས་སོ། །མཆན།༽ རྗེ་མི་ལས་མ་རིགས་གསལ་བྱེད་དུ།
གཞན་དུ་ཁ་ཅིག་འདི་སྐད་ཟེར། །
བསྐྱེད་རིམ་བསྒོམ་པའི་ཡོན་ཏན་གྱིས། །
ཆོས་སྐུ་སྐྱེ་བ་མེད་པ་ལས། །
གཟུགས་སྐུ་གཉིས་སུ་ལངས་ནས་ནི། །
སེམས་ཅན་འགྲོ་དོན་བྱེད་དོ་ཟེར། །
ང་ནི་དེ་ལ་འཐད་པ་མེད། །
ཆོས་སྐུ་རྣམ་རྟོག་མེད་པ་ལས། །
གཟུགས་སྐུ་རྣམ་རྟོག་འབྱུང་རིགས་སམ། །
ཞེས་དང༌། ཨིནྡྲ་བྷཱུ་ཏིས།
སངས་རྒྱས་སྐུ་ནི་རབ་བསྒྲུབ་ཕྱིར། །
གཟུགས་སྐུ་བསྒོམ་པར་བྱ་བ་མིན། །
ཅེས་འབྱུང་བའི་ཕྱིར་རོ། །ཡང་ཤར་ཙོང་ཁ་ཆེན་པོས་ཐ་མལ་པའི་སྣང་བ་དེ་དབང་ཤེས་ལ་སྣང་བ་དེ་མ་ཡིན་ལ། ཡིད་ཤེས་ཀྱི་ངོའི་ཐ་མལ་གྱི་སྣང་བ་དེ་བསྐྱེད་རིམ་གྱིས་འགོགས་ལ། དེའང་འདས་ལམ་གྱིས་སྤོང་བ་ལྟར་ས་བོན་སྤོང་བ་ཡང་མིན། འཇིག་རྟེན་པའི་ལམ་གྱིས་ས་བོན་ཉམས་སྨད་ནས་མངོན་གྱུར་སྤོང་བ་ཡང་མིན། དཀྱིལ་འཁོར་པའི་ང་རྒྱལ་བཟུང་བའི་ཚེ་ཡིད་ངོ་ན་དཀྱིལ་འཁོར་པར་ང་རྒྱལ་འཕོ་བ་དང་དེའི་གསལ་སྣང་སྐྱེས་པ་ན། ཡིད་ངོའི་ཐ་མལ་པའི་སྣང་ཞེན་གཉིས་ཀ་བཟློག་པ་ཡིན་ཅེས་གསུངས། འོ་ན་བསྐྱེད་རིམ་ལ་གསལ་སྣང་ཐེབས་པའི་གང་ཟག་གིས་དང་པོར་རང་ལུས་རང་གིས་ལྷར་མཐོང་བ་དང༌། དེ་ནས་མི་མིན་ལ་སོགས་པ་རྣམས་ཀྱིས་མཐོང་བ་དང༌། ཐ་མལ་སྐལ་མཉམ་གྱི་མིས་ཀྱང་མཐོང་བར་བྱུང་ཞེས་པ་འདི་བསྐྱེད་རིམ་གྲུབ་པའི་གྲུབ་ཐོབ་ཚད་ལྡན་དུ་མའི་རྣམ་ཐར་ན་འདུག་པ་༼སློབ་དཔོན་ཀླུ་སྒྲུབ་ཀྱི་སློབ་མ་ཞིག་འཇིགས་བྱེད་བསྒོམས་པས་བྲག་ཕུག་ཏུ་རཱ་དངོས་སུ་ཐོགས་པར་མཐོང་བ་སྟེ། འདིའི་ལོ་རྒྱུས་རྒྱས་པར་པཎ་ཆེན་ནགས་རིན་གྱི་སྦྱོར་དྲུག་ཁྲིད་ཡིག་ན་འདུག་གོ། །ཀུན་མཁྱེན་བུས་འདུས་པའི་བཤད་ཐབས་སུ་ཀླུ་ལ་དད་པའི་རྒན་པོ་ཞིག་ཤི་བ་ལ་མ་ཧེ་སྐྱོང་བའི་བུར་སྐྱེས་པ་མགོན་པོ་ཀླུའི་མདུན་དུ་ཕྱིན་པས་མ་ཧེ་ལྟར་བསྒོམ་དུ་བཅུག །ལོ་འགའ་ན་དྲུང་དུ་བྱུང༌། ད་ངའི་རྭ་འདི་མགོ་ལ་ཐུག་གིན་མི་བདེ་ཟེར། ད་བསྒོམ་དེ་དོར་ལ་མི་དཀར་པོ་ཞིག་བསྒོམས་བྱས་པས་དེ་ལྟར་གསལ་བར་བྱུང་བ་ལ་གང་འདོད་དྲིས་ཟེར་བ་འདུག །ཇོ་བོའི་སློབ་མས་བྱང་སེམས་དང་བྲལ་བའི་ཁྲོ་བོའི་བསྐྱེད་རིམ་བསྒོམས་པས་རང་ཉིད་ཀྱི་མིག་དངོས་སུ་ཟླུམ་པོར་སོང་བ་ཐ་མལ་གྱི་དབང་ཤེས་ཀྱིས་མཐོང་བ་དང༌། ཨ་ཏི་ཤས་ལྷ་བྱང་ཆུབ་འོད་ལ་དབང་བསྐུར་མཛད་ནས་ས་ཆོག་གི་མཚམས་རྔམ་གྱི་སྐབས་སུུ་ནག་ཚོས་ཕག་ནས་བལྟས་པས། ཇོ་བོ་སྤྱན་གསུམ་མཆེ་བ་རྨང་ར་དང་ལྡན་པར་མཐོང་བ་སོགས་མཐའ་ཡས་སོ། །འདི་ནི་རིགས་པས་ཀྱང་འགྲུབ་སྟེ། རང་གི་དབང་མངོན་གྱི་བདག་ཉིད་ལ་ལྷར་སྣང་བ་མེད་པའི་ཕྱིར། རིགས་མཐུན་གཞན་གྱི་དབང་མངོན་ལ་བདག་ཉིད་ལྷར་སྣང་ཡང་འཁྲུལ་ཤེས་སུ་འགྱུར་ལ། འདོད་མི་ནུས་ཏེ། བདག་ཉིད་བསྐྱེད་རིམ་གྱི་སྒུར་སྣང་བདེས་ཕན་གནོད་ཀྱི་བྱེད་པ་གཞན་གྱི་ཤེས་པ་ལ་བསླུ་མེད་དུ་འབྱུང་བའི་ཕྱིར། ཁྱབ་སྟེ། ཡུལ་མ་འཁྲུལ་བས་ཡུལ་ཅན་ལ་མི་བསླུ་བའོ། །མཆན།༽རྣམ་པ་བརྫུན་དུ་འགྱུར་བ་དང༌། ཡིད་ངོའི་ཐ་མལ་གྱི་སྣང་བ་ལོག་ནས་ཡིད་ངོའི་ལྷ་ལ་གསལ་སྣང་ཐེབས་པ་ཡིན་ན། དབང་ཤེས་ཀྱི་ངོའི་ཐ་མལ་གྱི་སྣང་བ་རེས་འགའ་བ་ལོག་པར་འགྱུར་བ་ཡིན་ཏེ། ཡིད་རྟོག་གི་ངོའི་སྤྱི་མཚན་ནི་མི་གསལ་བའི་བདག་ཉིད་ཅན་ཡིན་ལ། རྟོག་པས་བསྒོམ་སྟོབས་ཀྱིས་རྟོག་བྲལ་གྱི་ཡིད་ངོ་ལ་གསལ་སྣང་བྱུང་ན་ཡིད་ཀྱི་མངོན་སུམ་ཚད་མའི་ཡུལ་ཡིན་ལ། ཡིད་མངོན་གྱི་ཡུལ་ཡང་དབང་མངོན་གྱི་ཡུལ་ལས་གཞན་མིན་པས་དེ་མ་ཐག་རྐྱེན་ལྷར་གསལ་བར་སྣང་བ་གོམས་པའི་རྐྱེན་གྱིས་དབང་ཡིད་ཀྱི་ངོར་ཐ་མལ་གྱི་སྣང་བའི་རྣམ་པ་ལོག་ནས་ལྷའི་རྣམ་པར་སྣང་བ་ཉིད་ཀྱི་ཕྱིར།
འོ་ན་བསྐྱེད་རིམ་པས་ལྷ་ཡབ་ཡུམ་ཞལ་སྦྱོར་གྱི་བདེ་སྟོང་བསྒོམ་པ་ན། མིག་ཤེས་རྟོག་མེད་བདེ་སྟོང་ཡེ་ཤེས་ཀྱི་ངོར་སྐྱེས་མ་སྐྱེས་ཅི་ཡིན་ཀྱང་དབང་ཤེས་འཁོར་གྱི་བདེ་བ་སྟོང་ཉིད་ཀྱི་རྣམ་ལྡན་དུ་འཆར་བས། དེའི་ཚེ་སྟོང་ཉིད་མངོན་དུ་རྟོགས་པར་འགྱུར་བས་འཕགས་པར་ཐལ་ལོ་སྙམ་ན། སྔགས་ཀྱི་ལུགས་འདིར་མ་ཁྱབ་པར་མ་ཟད། མཐོང་ན་མ་རྟོགས་པ་དུ་མ་ཞིག་ཡོད་དེ། ཇི་སྐད་དུ།
ཁྱད་པར་ཆ་ཤས་རྣམ་སྤངས་པ། །
མངོན་སུམ་གྱིས་ནི་བཟུང་བ་ལ། །
ཁྱད་པར་གང་ལ་རྟོག་པ་ཡི། །
རྐྱེན་ཡོད་དེར་ནི་རྟོགས་པར་འགྱུར། །
ཞེས་ཐེག་པ་ཐུན་མོང་བའི་ལུགས་སུའང་དེ་ལྟར་འབྱུང་བའི་ཕྱིར་རོ། །༼དེས་ན་སོ་སྐྱེས་ཀྱང་ཆོས་ཅན་ཀ་བ་ལྟ་བུ་ཚུར་མཐོང་གི་ཤེས་པས་མཐོང་མྱོང་གི་ཚེ་ནའང་དེའི་ཆོས་ཉིད་སྟོང་ཉིད་མཐོང་མྱོང་དུ་གཞལ་ཡང་རྟོགས་པ་ནི་མ་ཡིན་ལ། སོ་སོའི་སྐྱེ་བོ་སྔོན་བསགས་ཅན་སྐལ་བ་དང་ལྡན་པ་དམ་པ་ཀུན་དགའ་འདྲ་ཞིག་གིས། དམ་པ་རྒྱ་གར་ལྟ་བུའི་མཚན་ལྡན་གྱི་བླ་མ་ཞིག་དང༌། དཔོན་སློབ་རྟེན་འབྲེལ་གྱི་སྐལ་དུས་འཛོམ་ན། ཀུན་དགའི་ཆོས་ཅན་གསལ་རིག་གི་སེམས་དེ་ལ་དམ་པས་སྟོང་པ་ཉིད་དུ་ངོ་སྤྲོད་པའི་རྐྱེན་གྱིས། སེམས་དེའི་ཆོས་ཉིད་སྟོང་པ་ཉིད་དེ་རྗེན་ཅར་གྱིས་རྟོགས་ལ། དེ་ཚེ་ཞི་བྱེད་པ་དག་རིག་པ་གཅེར་བུར་བུད་ཀྱང་ཟེར། དྭགས་པོ་བ་དག་ཐ་མལ་གྱི་ཤེས་པ་ལྡིང་ལ་ཐོན་པ་ཡང་ཟེར། དེའི་དུས་ན་སེམས་སྟོང་ཉིད་དུ་རྟོགས་པ་ཅི་ལྟ་བར་ཤེས་བྱའི་ཆོས་ཐམས་ཅད་ཀྱང་དེ་ལྟར་རྟོགས་པས་དངོས་པོ་དང་སྤྲོས་པ་དང་ཀུན་རྫོབ་ཐམས་ཅད་ཟོང་མར་རྫུན་ཧྲུལ་ཏེ་བུད་འགྲོ་བས། ཇི་སྐད་དུ། གཅིག་གི་ལྟ་པོ་གང་ཡིན་པ། །དེ་ནི་ཀུན་གྱི་ལྟ་པོ་ཡིན། །ཅེས་འབྱུང་བས་སོ། །འདི་ལྟ་བུ་ལག་ལེན་དང་རྣམ་ཐར་སྐྱོང་བའི་སྐྱེས་བུ་དམ་པ་རྣམས་ལ་ལོག་ལྟ་བསྒོམ་ཞིང་སྨོད་ཚིག་འདེབས་པའི་མངོན་པའི་ང་རྒྱལ་ཞོག་ལ་ཡུལ་གཉན་པོ་འདི་རྣམས་ལ་ལྡོག་ཏུ་མེད་པའི་དད་པ་བསྐྱེད་པར་གྱིས་ཤིག །མཆན།༽བསྐྱེད་རིམ་གྱི་གསལ་སྣང་དབང་མངོན་གྱི་ཡུལ་དུ་འགྱུར་བ་འདི་ནི་མངོན་སུམ་གྱིས་གྲུབ་སྟེ། ནམ་མཁའ་མཐའ་ཡས་ཀྱི་འདུ་ཤེས་བསྒོམས་པས་དབང་པོའི་སྤྱོད་ཡུལ་དུའང་ཐོག་རེག་གི་སྣང་བ་འགགས་ཏེ་ནམ་མཁའ་ལྟར་དམིགས་པ་དང༌། ནམ་མཁའ་བྲག་ཏུ་བསྒོམས་པས་ཐལ་མོ་བརྡབས་པ་ན་ཉན་ཤེས་ཀྱི་ངོར་སྒྲ་ཐོས་པ་ཡང་མཐོང་བའི་ཕྱིར།
གཞན་ཡང་ཁྱེད་ལྟར་ན་བསྐྱེད་རིམ་གྱི་སྐབས་སུ་ཡེ་ཤེས་པ་ཕབ་པའི་ནུས་པས་དམ་ཚིག་པར་བསྐྱེད་པའི་ཕུང་སོགས་ཕལ་པ་མི་སྣང་བར་དེའི་ཕུང་སོགས་དཀྱིལ་འཁོར་པར་དབང་ཤེས་ལ་སྣང་བ་ཡང་མི་སྲིད་པར་འགྱུར་བ་དང༌། དེ་མི་སྲིད་ན་བསྐྱེད་རིམ་གྱི་བསྙེན་སྒྲུབ་བྱས་པས་འདོད་པའི་ལྷ་དང་དེའི་སྐུ་ལས་འོད་ཟེར་དང་དུ་བ་དང་འབར་བ་སོགས་རེག་མཐོང་གི་མཚན་མ་དང་དབང་ཤེས་ཀྱི་ཡུལ་དུའང་མི་འགྱུར་ལ། དེ་ཡང་འདོད་ན་བསྐྱེད་རིམ་གྱི་བསྙེན་སྒྲུབ་གྲུབ་པ་ན། ཡི་དམ་གྱི་ལྷས་མི་དང་མི་འཕྲད་པ་ལྟར་མངོན་སུམ་དུ་ཞལ་བསྟན་ནས་ཆོས་གསུང་བ་སོགས་རྗེས་སུ་འཛིན་པའང་མི་རིགས་པར་འགྱུར་རོ། །ཡིད་ངོར་གོམས་པས་དབང་ཤེས་ཀྱི་ངོར་ཡང་གསལ་སྣང་འཆར་བ་ནི། མི་སྡུག་པ་བསྒོམས་པས་རང་ལུས་ལ་མི་སྡུག་པར་དངོས་སུ་མཐོང་བ་ལྟ་བུ་སྟེ། ཆོས་ཀྱི་གྲགས་པས།
༼ཟད་པར་གྱི་སྐབས་སུ་ཆུ་སར་སྤྲུལ་ནས་གོམ་པ་འདོར་བ་སོགས་དང༌། ས་ཆུར་སྤྲུལ་ནས་བྱེའུ་འཛུལ་བྱེད་པ་སོགས་ཟད་པར་ཆུའི་བྱེད་པའི་སྐབས་ནས་བཤད་དོ། །མཆན།༽
ཡང་དག་མིན་པའང་བསྒོམ་པ་ཡི། །
སྟོབས་ཀྱིས་སྤྲུལ་པ་རྟོག་མེད་དང༌། །
གསལ་བར་སྣང་བ་ཅན་དུ་གསུངས། །
ཞེས་པས་གྲུབ་ལ། དེར་མ་ཟད་རྗེ་མི་ལས། ༼གསལ་བ་སྐོར་གསུམ་གྱི་བསྐྱེད་རིམ་གསལ་བྱེད་ལས་བྱུང༌། མཆན།༽རས་བྲིས་ཀྱི་སྐུ་ལ་དམིགས་ནས་ལྷ་བསྒོམ་པ་ན། མིག་གི་ཡུལ་དུ་དང་པོར་རས་བྲིས་གསལ་བ། དེ་ནས་རས་བྲིས་དང་མཉམ་པ། དེ་ནས་དམིགས་ཡུལ་དུ་རས་བྲིས་མོག་མོག་ཏུ་གྱུར་ཏེ་རང་ཉིད་ལྷའི་སྐུའི་གསལ་སྣང་འཆར་བར་འགྱུར་ཞེས་བསྐྱེད་རིམ་གསལ་བྱེད་དུ་འབྱུང་བའི་ཕྱིར། སྤོང་ཚུལ་གཉིས་པ་དེ་མ་ཡིན་ན་ཡིད་ངོར་ང་རྒྱལ་འཕོ་བ་དང་གསལ་སྣང་ཐེབས་པ་ན། ཐ་མལ་པའི་སྣང་ཞེན་བཟློག་མི་རིགས་པར་ཐལ། ཆགས་སྡང་རྨོངས་པ་ལ་སོགས་པའི་ཐ་མལ་གྱི་ས་བོན་ཉམས་སྨད་ནས་མངོན་གྱུར་སྤང་བ་མ་ཡིན་པའི་ཕྱིར། ཁྱབ་པ་མེད་ན་ཐ་མལ་པའི་སྣང་ཞེན་གྱི་བློ་དེ་ཐ་མལ་གྱི་བློ་མངོན་གྱུར་པ་དང་ས་བོན་གང་ཡང་མ་ཡིན་པར་འགྱུར་ཏེ། དེ་སྐབས་ཀྱི་སྤང་བྱའི་བློ་དེ་སྤང་བྱ་མངོན་གྱུར་དང་ས་བོན་སྤོང་བ་ལྟར་སྤོང་མི་ནུས་པའི་བློ་ཡིན་པའི་ཕྱིར། འདོད་ན་སྐབས་དེར་ཐ་མལ་པའི་བློ་སྤོང་རྒྱུའི་བློ་ཞིག་ངོས་བཟུང་རྒྱུར་མ་བྱུང་ངོ༌། །
དེས་ན་བསྐྱེད་རིམ་མཐར་ཕྱིན་ན་བསྐྱེད་རིམ་གྱི་སྒོ་ནས་སངས་རྒྱས་ཐམས་ཅད་མཆོད་བསྟོད་ཀྱི་དགེ་རྩ་ཚེ་དེ་ལ་ཐུན་མོང་གི་དངོས་གྲུབ་རིག་པ་༼དུས་འཁོར་ལས་བསྐྱེད་རིམ་གྱིས་འོག་མིན་གྱི་མཐར་ཐུག་པའི་དངོས་གྲུབ་ཐོབ་པར་བྱེད་པར་བཤད་ལ། དེའི་ཚེ་ན་ལྷའི་བུ་དབང་བསྒྱུར་གྱི་ལུས་ལེན་པ་སོགས་འཇིག་རྟེན་པའི་ཡོན་ཏན་ལ་ལོངས་སྤྱོད་པ་མཆོག་ཏུའང་འགྱུར་ལ། དེ་ལྟར་ན་རྟེན་དེ་ཉིད་ལ་རྫོགས་རིམ་བསྒོམས་ནས་མཆོག་གི་དངོས་གྲུབ་ཐོབ་པར་གདོན་མི་ཟ་བ་ཡིན་ཏེ། བྱ་སྤྱོད་དུའང་རྫས་སྔགས་ལ་བརྟེན་པའི་རིག་འཛིན་གྱི་དངོས་གྲུབ་ཐོབ་ནས་ལྷའི་འདོད་པའི་ཡོན་ཏན་ལ་ལོངས་སྤྱོད་བཞིན་དུ་ལམ་བསྒོམས་པས་འཚང་རྒྱ་བའི་ཕྱིར། རྣམ་སྣང་མངོན་བྱང་ལས། དེས་དེ་རྣམས་ཡིད་རབ་ཏུ་དགའ་ཞིང་ཚེ་རིང་པོ་ཡང་རབ་ཏུ་ཐོབ་ནས་འདོད་པའི་ཡོན་ཏན་ལྔ་དག་གིས་རྩེ་དགའ་ཡོངས་སུ་སྤྱོད་པས་སངས་རྒྱས་བཅོམ་ལྡན་འདས་རྣམས་ལ་མཆོད་པར་བྱེད་ཅིང་འཇིག་རྟེན་དང་མི་མཐུན་པའི་ལམ་འདི་འགྲུབ་པར་འགྱུར་རོ། །ཞེས་གསུངས་སོ། །མཆན།༽འཛིན་པའི་ལུས་སུ་གྱུར་ནས་རྣམ་སྨིན་གྱི་ཕུང་པོ་སྔ་མ་བརྗེ་བ་ནི་བརྒྱ་བྱིན་བརྒྱ་བྱིན་དུ་སྐྱེ་བ་ལེན་པའི་གཟུགས་སྔ་མ་གཞན་གྱིས་མི་མངོན་པར་འདོར་བ་ལྟ་བུའོ། །
ཡང་ན་རིག་འཛིན་གྱི་ལུས་ཚེ་དེར་མ་ཐོབ་ནའང༌། ལས་ཉོན་གྱི་དབང་གིས་སྐྱེ་བ་མི་ལེན་པར་བསྐྱེད་རིམ་ལ་བརྟན་པ་ཐོབ་པའི་རྣལ་འབྱོར་གྱིས་མོས་པའི་དབང་གིས་རིག་པ་འཛིན་པ་ལ་སོགས་པའི་ཞིང་བདམས་ནས་སྐྱེ་བར་གསུངས་པ་ཡང༌། བསྐྱེད་རིམ་ལ་བརྟན་པ་ཐོབ་པ་ན་འཁོར་རྩར་གྱུར་པའི་བདག་འཛིན་མངོན་གྱུར་པ་བསྐྱེད་རིམ་གྱི་རྣལ་འབྱོར་དགེ་བ་དེས་སྤངས་པས་གང་ཟག་གི་བདག་ལྟ་མངོན་གྱུར་དང་མཚུངས་ལྡན་གྱི་མ་རིག་པས་ཀུན་ནས་སློང་བའི་ལས་ཉོན་གྱིས་འཁོར་བར་མི་སྐྱེ་བའི་དོན་ཡིན་ནོ། །
འོ་ན་བསྐྱེད་རིམ་གྱི་རྣལ་འབྱོར་དགེ་བ་དེས་འཁོར་བར་སྐྱེ་བ་ལེན་པ་དེ་ལས་ཉོན་གྱི་དབང་གིས་མིན་ན་བསྐྱེད་རིམ་གྱི་དགེ་བ་དེ་ཟག་བཅས་མ་ཡིན་པས་ཟག་མེད་དུ་ཐལ་ལམ་སྙམ་ན། མི་ཐལ་ཏེ། ཟག་མེད་རྗེས་མཐུན་པ་ཉིད་དུ་ཁས་ལེན་པའི་ཕྱིར་ཕར་ཕྱིན་ཐེག་པར་འདི་མ་གྲགས་ཀྱང་གསང་སྔགས་ཀྱི་སྦས་དོན་འདི་འཐད་པ་ཡིན་ཏེ། སོ་སྐྱེ་ལ་ཡེ་ཤེས་ཚོགས་གསོག་མཚན་ཉིད་པ་བསག་ཏུ་ཡོད་པར་གསུངས་པས་ཤེས་པའི་ཕྱིར་ཏེ། ཡེ་ཤེས་ཚོགས་གསོག་མཚན་ཉིད་པ་ཡིན་ན་ཟག་བཅས་མ་ཡིན་དགོས་པའི་ཕྱིར། འོ་ན་འཕགས་པར་ཐལ་སྙམ་ན་མ་ཡིན་ཏེ། སོ་སོའི་སྐྱེ་བོ་ལ་ཡང་དཔེའི་ཡེ་ཤེས་མཚན་ཉིད་པ་སྐྱེ་བ་ཡང་འཕགས་པར་མི་ཐལ་བ་ཉིད་ཀྱི་དཔེར་བརྗོད་པའི་ཕྱིར། འོ་ན་བསྐྱེད་རིམ་གྲུབ་པས་ལས་ཉོན་གྱིས་འཁོར་བར་མི་སྐྱེ་བ་དེ་འདྲ་བ་ཞིག་སྲིད་ན། བསྐྱེད་རིམ་གྲུབ་པས་འཇིག་རྟེན་ལས་འདས་པའི་དངོས་གྲུབ་ཐོབ་པར་འགྱུར་རོ་ཞེ་ན། སྔགས་ཀྱི་ཐེག་པ་འདིར་ནི་དེ་ཙམ་གྱིས་འདས་པའི་དངོས་གྲུབ་མི་ཐོབ་སྟེ། དྷཱུ་ཏི་ལ་བརྟེན་པའི་རྩ་རླུང་གི་མདུད་པ་གང་ཡང་མ་གྲོལ་ཞིང༌། ཐིག་སེམས་ཀྱི་འཛག་པ་གང་ཡང་འཛག་མེད་དུ་སྡོམ་མི་ནུས་པའི་ཕྱིར། དཔེར་ན་རིམ་གྱིས་པའི་རྒྱུན་ཞུགས་དེ་འཇིག་ལྟ་དང་མཚུངས་ལྡན་གྱི་ཆགས་སོགས་ཀྱི་དབང་གིས་འཁོར་བར་སྐྱེ་བའི་ལས་མི་སོག་པར་གྲུབ་པས་འཁོར་བར་འཕེན་བྱེད་ཀྱི་ལས་གསར་པ་མི་རྩོམ་ཡང་ད་དུང་སྒོམ་སྤང་ཉོན་མོངས་ཐམས་ཅད་ལ་ཆགས་པ་དང་མ་བྲལ་བས་འདོད་ཆགས་ཐམས་ཅད་དང་བྲལ་བར་མི་འགྱུར་བ་བཞིན་ནོ། །
དེར་མ་ཟད་འདས་ལམ་གྱི་བདག་མེད་རྟོགས་པས་བདེན་པ་མཐོང་བ་མ་ཡིན་པས་ལས་ཉོན་གྱི་དབང་གིས་མིན་པར་འཁོར་བར་སྐྱེ་བ་ལེན་པར་བྱེད་མི་ནུས་སོ་སྙམ་ན། བདེན་མོད། འདི་ལྟར་ནུས་པ་ནི་ལམ་འདིའི་ཐབས་ཟབ་ཁྱད་ཡིན་ཏེ། ཇི་ལྟར་གཞན་ལུས་ཀྱི་གྲོང་དུ་འཇུག་པ་ལ་ལས་ཉོན་གྱི་དབང་གིས་འཇུག་མི་དགོས་པར་རླུང་སེམས་ཀྱི་ཏིང་ངེ་འཛིན་ཁྱད་པར་ཅན་གྱིས་འཇུག་པ་བཞིན་ནོ། །
དེས་ན་དཔལ་རང་བྱུང་རྡོ་རྗེས། བར་དོར་མངལ་བདམས་པའི་སྐབས་སུ། ཚུལ་ཁྲིམས་༼འདིའི་ཚུལ་ཁྲིམས་རྣམ་དག་ནི་ཉན་ཐོས་ཀྱི་སོ་ཐར་གྱི་རྩ་བཞི་སྐྱོན་མེད་ཙམ་ལ་ག་ལ་བཟུང༌། ཉན་ཐོས་ཀྱི་སྡོམ་པ་རྣམ་དག་ཅན་མཚམས་སྦྱོར་ཉེས་པས་ད་ལྟ་མི་མིན་ལ་སྐྱེས་ནས་མི་ལ་གནོད་པ་ཅི་ཙམ་པ་འདུག །རྒྱ་གར་ནཱ་ལེནྡྲའི་མཁན་པོ་ཚུལ་ཁྲིམས་སྐྱོན་མེད་མང་པོའང་དགེ་འདུན་གྱི་ཡོ་བྱད་ལ་ཆགས་པས་ཡི་དྭགས་སུ་སྐྱེས་ཚུལ་པོ་ཏོ་བའི་དཔེ་བུམ་སྔོན་པོ་ན་ཇི་ཙམ་བྲིས་སྣང་གཟིགས་ཤིག །མཆན།༽རྣམ་པར་དག་པའི་བླ་མ་ལ་སངས་རྒྱས་ཀྱི་འདུ་ཤེས་ཐོབ་པའམ། གཏུམ་མོའི་དྲོད་བདེ་གསལ་ཙམ་ཟིན་པའམ། བསྐྱེད་རིམ་ལ་ཅུང་ཟད་བརྟན་པ་ཞིག་གིས་འགྲུབ་ཅེས་གསུངས་པས། འདིའི་ཚུལ་ཁྲིམས་དག་པ་ནི་སྔགས་སྡོམ་གྱི་དབང་དུ་བྱས་པ་དང༌། བླ་མ་ལ་སངས་རྒྱས་སུ་འདུ་ཤེས་པ་གཏན་དུ་བའི་བཟློག་མེད་བྱུང་ན་སྔགས་ཀྱི་ཚོགས་ལམ་ཆེན་པོར་ཕྱིན་པ་ཡིན་ལ། གཏུམ་མོའི་དྲོད་ལའང་བསྐྱེད་རིམ་ལ་བརྟེན་པའི་སྐབས་ཡིན་ན་ཕྲ་ཐིག་གི་རྣལ་འབྱོར་ལ་བརྟན་པ་རབ་ཏུ་གྱུར་པ་ཙམ་ནས་འཇོག་པའམ། རྫོགས་རིམ་ལ་བརྟན་པ་ཡིན་ན་ངག་དབེན་གྱི་མཐའི་སྣང་གསུམ་འཆར་བ་ཙམ་ནས་ཡིན་ལ། བསྐྱེད་རིམ་ལ་ཅུང་ཟད་བརྟན་པ་ཞེས་པ་ནི་ལྷའི་ང་རྒྱལ་དང་མ་བྲལ་ན་སྡོམ་པ་དམ་ཚིག་དང་འགལ་བའི་སྤྱོད་པ་བྱེད་མི་སྲིད་ཅིང༌། སྔགས་སྡོམ་གཙང་མ་བསྲུངས་པའི་དགེ་བས་ངན་སོང་དུ་སྐྱེ་བའི་སྐྱེ་གནས་མྱོང་འགྱུར་ལ་སོགས་པའི་ལས་སྒྲིབ་ཟད་པར་བྱེད་ཅིང༌། ༼རྗེ་མི་ལས་བསྐྱེད་རིམ་གསལ་བྱེད་དུ། བསྐྱེད་རིམ་ལ་བརྟན་པ་ཐོབ་པ་ནི་ཕར་ཕྱིན་པ་དང་སྒོ་བསྟུན་ན། རྩེ་མོ་ཐོབ་པ་རྩ་མི་འཆད། །བཟོད་ཐོབ་ངན་སོང་ཡོངས་མི་འགྲོ། །ཞེས་པའི་འཐད་པོ་ཙམ་ཡིན་གསུངས་ཤིང༌། མཐའ་གཅིག་ཏུ་ངེས་བཟུང་ནི་མི་ནུས། མཆན།༽བདེ་འགྲོའི་རྟེན་ཐོབ་ངེས་པའི་གདེང་དང་ལྡན་པ་ལ་རང་ཉིད་གང་དུ་སྐྱེ་བ་བློའི་འཕེན་པས་ཞིང་བདམ་ནུས་པའི་དབང་དུ་བྱས་པ་ཡིན་པས། བསྐྱེད་རིམ་ལ་བརྟན་པ་ཐོབ་པའི་འདའ་ཀ་མའི་གདམས་པ་ནི། ཞིང་དག་པར་རིག་པ་འཛིན་པ་ལ་སོགས་པར་སྐྱེ་བར་བྱེད་པ་གདོན་མི་ཟ་བར་གྲུབ་བོ། །དེར་མ་ཟད་བསྐྱེད་རིམ་ལ་བརྟེན་ནས་ཞི་གནས་སྒྲུབ་ཅིང༌། མཐར་བསམ་གཏན་གྱི་དངོས་གཞི་ལ་བརྟེན་ནས་དཀྱིལ་འཁོར་བ་སྤྲུལ་བསྒྱུར་ཡང་སྟོན་ནུས་པ་ཡིན་ནོ། །
འདིར་འོ་ན་བསྐྱེད་རིམ་ལ་བརྟེན་ནས་ཞི་སོགས་ཀྱི་ལས་མ་གྲུབ་ཀྱི་བར་རྫོགས་རིམ་ལ་མི་འཇུག་པ་ཡིན་ནམ། ཡང་ན་རྫོགས་རིམ་གྱི་རྟེན་ཙམ་དུ་བསྐྱེད་རིམ་ཡོད་པར་བྱས་ནས་རྫོགས་རིམ་ལ་འཇུག་པ་ཡིན་ཅེ་ན། མཐའ་གཅིག་ཏུ་ངེས་བཟུང་མི་ནུས་ཏེ། གང་ཟག་གི་ཁམས་དང་དབང་པོ་སྨིན་མ་སྨིན་ཐ་དད་པ་དུ་མ་ཡོད་པའི་ཕྱིར། དེའང་སྤྱིར་བཏང་བསྐྱེད་རིམ་སྔོན་དུ་སོང་ནས། གང་ཟག་གི་རིགས་ཁ་ཅིག་བསྐྱེད་རྫོགས་ཟུང་འབྲེལ་དུ་མཉམ་པར་སྦྱར་ནས་བསྒོམས་པས་ལམ་གྱི་ཆོད་ཆེ་བའང་ཡོད་དེ། ཇི་སྐད་དུ།
རིམ་གཉིས་མཉམ་པར་སྦྱར་ནས་ནི། །
རྡོ་རྗེ་ཅན་གྱི་ཆོས་འཆད་དོ། །
ཞེས་པ་ལྟར་ཡང་མི་རུང་བ་མ་ཡིན་ནོ། །
དེ་ལྟར་ནའང་ཐ་མལ་གྱི་ཞེན་པ་འགོག་པའི་སྐད་ཅིག་གིས་དཀྱིལ་འཁོར་ལ་གསལ་སྣང་མ་ཐེབས་པར་རྫོགས་རིམ་ལ་འཇུག་ན། རྫོགས་རིམ་གྱི་ཡོན་ཏན་སྐྱེ་དཀའ་བས་འཇུག་མཚམས་གོང་དུ་བཤད་ཟིན་ལ། གཏན་མི་སྐྱེ་བ་ནི་མ་ཡིན་ནོ། །སློབ་དཔོན་ཀླུའི་བྱང་ཆུབ་ལྟ་བུ་རྒྱ་གར་བ་ཕལ་ཆེར་ནི་བསྐྱེད་རིམ་ལ་བརྟན་པ་མ་ཐོབ་པར་རྫོགས་རིམ་ལམ་ཞུགས་པས་བསྐྱེད་རིམ་ཉིད་ལ་ལོ་བཅུ་གཉིས་ཙམ་བསྒོམ་པར་ཡང་མཛད་དོ། །
འོ་ན་སྐད་ཅིག་གིས་དཀྱིལ་འཁོར་བ་ཡོངས་རྫོགས་ཀྱི་གསལ་སྣང་ཐེབས་པའི་བསྐྱེད་རིམ་ལ་ཡུན་ཅི་ཙམ་འགོར་ཞེ་ན། རྗེ་མི་ལས་ཟས་དང་སྤྱོད་ལམ་དྲག་པོས་བསྐུལ་ནས་གཉིད་སོགས་ཁམས་ལོག་པ་ཟིལ་གྱིས་ནོན་ནོན་དུ་བར་མ་ཆོད་པར་ཞག་བཅུ་པ་ཙམ་རེར་བསྒོམ་ན་འགྲུབ་པར་གསུངས་སོ། །༼འདི་ཉིད་འཐད་དེ། དབང་པོ་རབ་ཀྱིས་བསྐྱེད་རིམ་ལ་བརྟེན་པའི་དངོས་གྲུབ་ཞག་བདུན། འབྲིང་གིས་ཟླ་ཕྱེད། ཐ་མས་ཟླ་བ་ཕྱེད་གཉིས་ལ་འགྲུབ་སྟེ། འདུས་པ་རྩ་རྒྱུད་ལས། ཞག་བདུན་དང་ནི་ཟླ་ཕྱེད་དང༌། །ཟླ་གཅིག་ཟླ་བ་ཕྱེད་དང་གཉིས། །རྡོ་རྗེའི་དམ་ཚིག་བསྒྲུབས་ནས་ནི། །དངོས་གྲུབ་མྱུར་དུ་ཐོབ་འགྱུར་རོ། །ཞེས་འབྱུང་ངོ༌། །མཆན།༽འདིར་ལྷ་གཟིགས་རས་པར་གྲགས་པའི་ཐེལ་རིན་པོ་ཆེའི་ནཱ་རོ་ཆོས་དྲུག་གི་ཁྲིད་ཡིག་ཏུ། མ་མཐའང་དྲིལ་བུ་ལྷ་ལྔ་ཙམ་གྱི་བསྐྱེད་རིམ་རྟེན་དང་བཅས་པ་ཞིག་སྔོན་དུ་འགྲོ་བར་བྱའོ། །ཞེས་བཀོད་པའང་ལེགས་པ་མ་ཡིན་ཏེ། དབང་པོ་རྟུལ་པོ་ཆོག་རྒྱས་པར་སྤྱོད་མི་ནུས་པའི་མ་མཐའ་པ་ཞིག་གིས་དྲིལ་བུ་པའི་ལུགས་ཀྱི་ལུས་དཀྱིལ་དང༌། དེ་ལ་བརྟེན་པའི་དབང་དང་བསྐྱེད་རིམ་དང༌། བསྐྱེད་རིམ་ཡང་སྤྲོས་པ་མི་གཙོ་བའི་རྟེན་དང་བརྟེན་པ་ཉུང་ངུར་མཛད་པ་འདི་ཉམས་སུ་ལེན་པ་དང༌། ལེན་པར་ནུས་པ་དང༌། བླངས་པ་ལས་ཡོན་ཏན་ཆེར་འབྱུང་བ་མིན་ཏེ། དྲིལ་བུ་པའི་ལུགས་ཀྱི་རིམ་པ་དང་པོ་བསྒོམ་ཚུལ་འདི་སྐལ་བ་མཆོག་གི་དབང་དུ་བྱས་པར་དྲིལ་བུ་པ་རང་གི་སྒྲུབ་དཀྱིལ་རྣམས་སུ་གསལ་བས་སོ། །
འདིར་བསྐྱེད་པའི་རིམ་པ་ལ་བཅོམ་ལྡན་འདས་ཡབ་ཀྱི་དཀྱིལ་འཁོར་དང་ཡུམ་གྱི་དཀྱིལ་འཁོར་གཉིས་ལས་སྐྱེས་པས་ཡབ་ཀྱི་དཀྱིལ་འཁོར་ལ་གཙོ་བོར་ང་རྒྱལ་འཛིན་པ་དང༌། བུད་མེད་ཀྱི་ཡུམ་གྱི་དཀྱིལ་འཁོར་ལ་གཙོ་བོར་ང་རྒྱལ་འཛིན་པ་གཙོ་ཆེ་ནའང་བཟློག་པའི་སྒོམ་པ་ནི་སྔགས་ཀྱི་ཐེག་པ་འདིར་བསྒྱུར་བ་གཉེན་པོར་བྱས་པས་ལམ་མྱུར་བའི་ཆེ་བ་ཡིན་ལ། དེའང་ངོ་བོ་ཉིད་ལ་ངོ་བོ་ཉིད་ཀྱིས་རྒྱས་འདབས་ནི་སྐྱེས་པས་ཡབ་ཀྱི་དཀྱིལ་འཁོར་བསྒོམ་པ་བསྐྱེད་རིམ་དཀྱུས་མ་ཡིན་ལ། ཐབས་ལ་ཤེས་རབ་ཀྱིས་རྒྱས་བཏབ་པ་ནི་འབྲས་བུ་ལ་རྒྱུ་ཡིས་རྒྱས་བཏབ་པ་ཡིན་པས་རྒྱུའི་ནུས་པ་གོང་དུ་འཕེལ་བའི་ཆེད་ཀྱི་སྐྱེས་པས་ཡུམ་གྱི་དཀྱིལ་འཁོར་པའི་བརྒྱལ་འཛིན་པ་ནི་བསྐྱེད་རིམ་གྱི་བོགས་འབྱིན་བླ་ན་མེད་པ་ཡིན་པས། ཁོ་བོ་ཅག་གི་བླ་མ་ཆོས་ཀྱི་སྤྱན་མངའ་བ་དག་གིས་རྫོགས་རིམ་ལ་འཇུག་ཀ་མའི་རྟེན་གྱི་བསྐྱེད་རིམ་ནི་རྡོ་རྗེ་བདག་མེད་མའམ། ལྷག་པར་རྡོ་རྗེ་རྣལ་འབྱོར་མ་སྟེ་བསྐྱེད་རིམ་ལྷན་ཅིག་སྐྱེས་མ་ཞེས་པའི་བསྐྱེད་རིམ་བྱེད་པ་སླ་ལ་དངོས་གྲུབ་མྱུར་བ། དམིགས་པ་རྣོ་ལ་བྱིན་རླབས་ཆེ་བ་ཞིག་ཡོད་པ་དེ་ནི་༼འདིར་འདི་ཤེས་དགོས་ཏེ། བསྐྱེད་རིམ་ལ་བརྟེན་པའི་ཞི་གནས་ཐོབ་ན་རེག་མཐོང་གི་མཚན་མ་འབྱུང་ཡང་རེག་མཐོང་གི་མཚན་མ་བྱུང་བ་ཙམ་གྱིས་བསྐྱེད་རིམ་ལ་བརྟེན་པའི་ཞི་གནས་ཐོབ་པར་མ་ངེས། དེས་ན་རེག་མཐོང་གི་མཚན་མ་རྙེད་ཙམ་ནས་ཞི་གནས་མ་ཐོབ་ཀྱང་བསྐྱེད་རིམ་ལ་བརྟན་པ་ཐོབ་པའི་ཚད་དུ་འཇོག་པས་ལུས་དབེན་ནམ་ལམ་འདིའི་རྩ་སྦྱོང་བ་ལ་འཇུག་རུང་སྟེ། རང་འདོད་པའི་ལྷ་གྲངས་མངོན་སུམ་དུ་གསལ་བར་ནུས་པའི་ཕྱིར། མཆན།༽སྒྲུབ་ཐབས་༼འདིའི་སྒྲུབ་ཐབས་རྗེ་ཀརྨ་པ་མཐོང་བ་དོན་ལྡན་གྱིས་མཛད་པ་སྐལ་མཆོག་སྐྱེས་བུུ་ས་ན་ཡོད་པ་དེར་ཉི་མ་ལྟར་འཆར་བ་དེའོ། །མཆན།༽ལྟར་སྐལ་ལྡན་གྱི་སྐྱེས་བུ་དག་གིས་ཉམས་སུ་ལེན་པར་རིགས་ཤིང༌། སྐལ་བ་དང་མི་ལྡན་པ་ལ་དམ་ཚིག་ཅན་གྱི་རྡོ་རྗེ་སྲུང་མས་ཤིན་ཏུ་སྤ་བའི་སྡོང་གྲོགས་མཛོད་ཅིག །མ་མཛད་ན་སྐྱེ་བོ་སྐལ་བ་དམན་པ་རྣམས་ཆོས་སྤངས་ནས་སེམས་ཅན་དམྱལ་བ་ཆེན་པོར་ལྟུང་བར་འགྱུར་ཏ་རེ། དེར་ལྟུང་ན་རྡོ་རྗེའི་སྲུང་མ་རྣམས་ཀྱང་ཆོས་སྐྱོང་བའི་དམ་བཅའ་གཉན་པོ་ཉམས་པར་གྱུར་ནས་རྡོ་རྗེའི་དམྱལ་བ་ཆེན་པོར་འགྱུར་ཏ་རེ།
གཉིས་པ་༼འབྲས་བུ་ཤེས་རབ་ཀྱི་ཡེ་ཤེས་རྫོགས་པར་བྱེད་པ༽ལ། སྔོན་དུ་སྲུང་འཁོར་བསྒོམས་ནས་སྟོང་རར་འཇུག་པ་དང་ལུས་སྦྱོང་བ། དེའི་རྗེས་ནས་ལམ་གྱི་ལུས་དངོས་བསྟན་པའོ། །དང་པོ་༼འབྲས་བུ་ཤེས་རབ་ཀྱི་ཡེ་ཤེས་རྫོགས་པར་བྱེད་པ༽ནི།
བདག་ཉིད་སྐད་ཅིག་གིས་དཔལ་རྡོ་རྗེ་རྣལ་འབྱོར་མ་པདྨ་དང་ཉི་མ་རོ་སེར་པོ་མགོ་གཡོན་བསྟན་གྱི་སྟེང་དུ་ཕྱག་རྒྱ་ལྔ་དང་མི་མགོ་སྐམ་པོ་ལྔས་དབུར་བརྒྱན་ཅིང༌། རློན་པ་ལྔ་བཅུའི་སེ་རལ་ཁ་བྱས་པ། ཧེ་རུ་ཀའི་ངོ་བོའི་༼ཁྲི་རྐང་སྟེ་ལུས་བརྟེན་པའི་དབྱུག་པ་ཡང་ཟེར་ཀྱང་ཁ་ཊྭཱཾ་ག་ཞེས་སྔགས་བླ་མེད་པས་ཆོས་སྐུའི་ངོ་བོ་མཆོད་རྟེན་བུམ་སོགས་བཏེག་པའི་ཁྲི་རྐང་ལའང་སྒྲ་བཤད་དུ་ཡོད། མཆན།༽ཁ་ཊྭཱཾ་ག་ཕྱག་གཡོན་པར་བརྟེན་པས་བདུད་རྩིའི་ཀ་པཱ་ལ་བསྣམས་པ། གཡས་རྡོ་རྗེ་གྲི་གུག་ཕྱར་སྟབས་སུ་འཛིན་ཅིང༌། དབུ་སྐྲ་སུམ་ཆ་བཅིངས་པའི་རྩེར་རྡོ་རྗེ་ནོར་བུ་རྩེ་ལྔ་པའི་ཏོག་གིས་མཛེས་པ་གར་སྟབས་ཀྱིས་རོལ་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་གྱུར།
དེ་ནས་སྙིང་གར་ཉི་མའི་གདན་ལ་བདེ་བར་གཤེགས་པ་ཐམས་ཅད་ཀྱི་འོད་ཟེར་འབར་བའི་ཧཱུྃ་སྔོན་པོ་ལ་དམིགས་ནས་ཧཱུྃ་ཞེས་ལྕེ་རྩེ་འགུལ་ཙམ་གྱིས་བཟླས་པ་བརྒྱ་སྟོང་ཅི་རིགས་པར་བྱས་ནས་ཧཱུྃ་ལས་འོད་ཟེར་ཕྱོགས་བཅུར་སྤྲོས་ཏེ། འོག་རྡོ་རྗེའི་ས་གཞི། ལོགས་རྡོ་རྗེའི་རྭ་བ། འོག་དང་ར་བའི་ཕྱི་རོལ་མཚོན་ཆའི་འཁྲུལ་འཁོར། བར་མདའི་དྲ་བ། སྟེང་རྡོ་རྗེའི་གུར། གུར་དང་ར་བའི་བར་མཚམས། རྡོ་རྗེའི་བླ་རེ། ཕྱི་རོལ་ཀུན་ཏུ་རྡོ་རྗེ་བསྐལ་པའི་མེས་རབ་ཏུ་ཁྱབ་པར་གྱུར། དེ་ནས་སངས་རྒྱས་ཐམས་ཅད་ཀྱི་སྐུའི་རང་བཞིན་དཔྲལ་བར་ཨོཾ་དཀར་པོ། སངས་རྒྱས་ཐམས་ཅད་ཀྱི་གསུང་གི་རང་བཞིན་མགྲིན་པར་ཨཱཿདམར་པོ། སངས་རྒྱས་ཐམས་ཅད་ཀྱི་ཐུགས་ཀྱི་རང་བཞིན་སྙིང་གར་ཧཱུྃ་སྔོན་པོ་གསུམ་ལས་འོད་འཕྲོས་ནས། གཉུག་མའི་རྡོ་རྗེ་གསུམ་འོད་དུ་འབར་ཞིང་རྣམ་པར་སྨིན་པའི་སྒོ་གསུམ་རྡོ་རྗེ་གསུམ་གྱི་ངོ་བོའི་སྟོང་པ་ཉིད་དུ་ཞུགས་པར་བྱས་ནས། མཐར་ཨོཾ་ཨཱཿདང་ཨཱཿ་ཧཱུྃ་དང་ཧཱུྃ་ནཱ་ད་བསྡུས་ཏེ། ཤིན་ཏུ་ཕྲ་བའི་ནཱ་ད་འོད་གསལ་བ་དེ་ལ་ཅུང་ཟད་མཉམ་པར་བཞག་ནས།
དངོས་པོ་མེད་པས་སྒོམ་པ་མེད། །
བསྒོམ་པར་བྱ་བ་སྒོམ་པ་མིན། །
དེ་ལྟར་དངོས་དང་དངོས་མེད་པས། །
སྒོམ་པ་དམིགས་སུ་མེད་པའོ། །
ཞེས་པའི་ཚུལ་གྱིས་ནཱ་ད་འོད་གསལ་བ་དེས་བཅོམ་ལྡན་འདས་མའི་སྐུའི་ནང་གི་གནས་ཐམས་ཅད་སྣང་བ་གསུམ་གྱི་རང་གི་དཀར་དམར་སྔོ་གསུམ་གྱི་གསལ་བ་ཆེན་པོ་སྤྲོས་ནས། སླར་ཡང་ནཱ་ད་ཉིད་ལ་སྡུད་པའི་ཚུལ་གྱིས་འོད་གསལ་བ་སྟོང་པ་ཆེན་པོར་སྙོམས་པར་ཞུགས་སོ། །དེ་ལྟར་སྐུའི་ནང་དྭངས་གསལ་རྙོགས་པ་ཐམས་ཅད་དང་བྲལ་བ་ནམ་མཁའི་ངོས་ལ་སྟོང་པའི་རི་མོས་བར་ཆོད་པའི་གཟུགས་བརྙན་ལྟར་བསྒོམ་མོ། །དཔལ་རང་བྱུང་རྡོ་རྗེས། ལུས་ཀྱི་ནང་སྟོང་སང་ངེ་བ་ལ་དམིགས་པ་ནི་སྟོང་ར་སྦྱང་བའོ། །ཞེས་གསུངས་པས། སྟོང་ར་འདི་ནི་བསྐྱེད་རིམ་ནས་རྫོགས་རིམ་ལ་འཇུག་པ་ན་དོན་དམ་པའི་སྲུང་འཁོར་བླ་ན་མེད་པར་འགྱུར་བ་དང༌། ལྷག་པར་རྫོགས་རིམ་བསྒོམ་པའི་ལུས་ཕྲ་བ་སྒྲུབ་པའི་དབུ་མ་འཁོར་བཅས་ལུས་ལ་གནས་ཀྱང་ལུས་ལམ་སྐྱེས་པ་ཞིག་ཡོད་པ་ལ་དམིགས་ནས་བསྒོམ་དགོས་པས། དེ་ལུས་ཀྱི་ནང་དུ་ཡོད་པས། དེ་ལ་རྣམ་དག་དྲན་པའི་དམིགས་པ་དང་པོར་སྦྱོང་བའི་ཆེད་ཀྱི་སྦྱོར་བའོ། །འདིར་ཤར་ཙོང་ཁ་པ་ཆེན་པོས་སྟོང་༼སྟོང་རའི་སྐབས་འདིར་བདག་གི་རྗེ་བླ་མ་གོང་མ་དག་གི་གསུང་གིས། སྤྱིར་བསྐྱེད་རིམ་གྱི་སྐབས་སུ་ལྷའི་རྣལ་འབྱོར་ལ་ཆོས་ཉིད་ཀྱི་རྣམ་དག་དང་པོར་བསྐྱེད་པ་དང་ཕྱིས་བསྐྱེད་པ་རྫོགས་པ་ནས་ཀྱང་བྱེད་པས་སྟོང་རའི་དོན་ཚད་ཡང་ཐ་མལ་པའི་མཚན་མ་འགོག་པའི་ལམ་ཙམ་ཡིན་ལ། རྫོགས་རིམ་གྱི་སྐབས་སུ་ཐ་མལ་གྱི་སྤྲོས་མཚན་མ་ཡིན་པའི་གཉུག་མའི་ལུས་སེམས་ལྷར་བཞེངས་པའི་སྐབས་སུ་བྱེད་པའི་སྟོང་ར་ནི་མཆོག་ཏུ་གྱུར་པ་ཡིན་ཏེ། དེ་ཉིད་རང་བཞིན་དག་པའི་སྟོང་པ་མཆོག་མ་ཡིན་ན། རང་བཞིན་དག་པའི་སྐུ་དང་ཡེ་ཤེས་མཆོག་འབྱུང་བར་མི་རིགས་པའི་ཕྱིར། དེས་ན་ཀུན་རྫོབ་ཀྱི་སྟོང་ར་དང༌། དོན་དམ་པའི་སྟོང་ར་དང༌། འདྲེས་མའི་སྟོང་ར་དང༌། བདེན་པ་ལ་འཇུག་པའི་སྟོང་ར་དང་བཞི་ལས། དང་པོ་ནི་སྒྱུ་ལུས་དང༌། གཉིས་པ་ནི་འོད་གསལ་དང༌། གསུམ་པ་ནི་ཟུང་འཇུག་དང༌། བཞི་པ་ནི་གཏུམ་མོའི་སྐབས་སོ། །ཞེས་གསུངས་སོ། །ཁུངས་མེད་ཅེས་འཆད་པ་ཡང་མི་འཐད་དེ། རྡོ་རྗེ་ཕྲེང་བར། ལུས་ནི་སྟོང་པ་ཉིད་ཀྱི་གནས། །ལུས་ནི་གང་གིས་ཤེས་པ་ནི། །ལྷ་རྣམས་ཀྱི་ནི་ཕོ་བྲང་མཆོག །ཅེས་པའི་འགྲེལ་པར་ཨ་ལཾ་ཀ་ཀ་ལ་ཤས། རང་དང་གཞན་དང་འབྲེལ་བའི་ལུས་ནི་སྟོང་པ་ཉིད་ཀྱི་གནས་ཏེ། ཞེས་དང༌། གདན་བཞི་ལས། སྔོན་དུ་སྟོང་པའི་མཚན་ཉིད་ཀྱིས། །དེ་ཡི་ལུས་ནི་སྦྱང་བར་བྱ། །ཞེས་དང༌། རྡོ་རྗེ་སྙིང་རྒྱན་ལས། དེ་ལུས་ཁོང་སྟོང་ཉིད་ལ་ནི། །རང་སེམས་ཡོན་ཏན་སྒོམ་པའི་སེམས། །ནམ་མཁའི་དབྱིངས་ཀྱི་རྣལ་འབྱོར་གྱིས། །སངས་རྒྱས་སྒྱུ་མའི་སྦྱོར་བས་སུ། །དག་པའི་བདག་ཉིད་ཅི་འདོད་པར། །དེས་ནི་རི་རབ་ཕུལ་ནས་འགྲོ། །ཞེས་ཡུམ་དབྱིངས་ཕྱུག་མའི་རང་བཞིན་གྱི་སྟོ་བར་བསྒོམས་པས་རི་རབ་ཀྱང་འདེགས་བསྐྱོད་བྱེད་ཅིང་འགྲོ་བར་བཤད་དོ། །མཆན།༽ར་རྒྱ་གཞུང་ཁུངས་ཐུབ་ཆེ་བ་ལས་མི་འབྱུང༌། བླ་མ་རྣམས་ཀྱི་མན་ངག་གིས་མཛད་འདུག་གསུང་ཡང་བསྐྱེད་རྫོགས་ཀྱི་སྔགས་དང་ཡེ་ཤེས་ཀྱི་སྐུ་གང་བསྒོམ་པ་ན། སྐུ་དེ་ཉིད་སྣང་ཙམ་ནས་སྟོང་པའི་སྣང་སྟོང་ལྷ་སྐུ་ཕྱག་རྒྱ་ཆེན་པོར་བསྒོམ་པ་རྒྱུད་རྒྱ་གཞུང་ཐམས་ཅད་ན་ཡོད་པས་སྟོང་རའི་དོན་ནི་འབྱུང་བར་གྲུབ་ལ། སྟོང་ར་ཞེས་པའི་ཚིག་ཙམ་ཡོད་མེད་ཀྱིས་སྟོང་ར་རྒྱ་གཞུང་ཁུངས་ཐུབ་ནས་མ་བཤད་པ་མི་འགྲུབ་བོ། །
སྤྱིར་ཁྱེད་ཀྱི་ཕྱོགས་ལ་སྣང་སྟོང་དབྱེར་མེད་ཀྱི་ལྷ་སྐུ་མཚན་ཉིད་པ་ཞིག་འཇོག་དཀའ་བར་ཐལ་བ་ཡིན་ཏེ། སྣང་བ་ཚད་གྲུབ་ཀྱི་ཆ་སྟོང་པར་འདོད་ན་ཆད་པར་ཁས་བླངས་པའི་ཕྱིར། འདོད་ན། སྣང་བ་ལ་སྟོང་པས་རྒྱས་འདེབས་རྒྱུའི་སྟོང་ར་སོགས་ཀྱི་སྟོང་པའང་སྣང་བ་དང་རང་བཞིན་དབྱེར་མེད་དུ་འགྲོ་མི་སྲིད་པའི་ཕྱིར། ངེད་འདོད་པའི་སྟོང་ར་དང་སྟོང་ཉིད་སྣང་བ་དང་རང་བཞིན་རོ་གཅིག་པར་འགྲོ་བ་དེ་ཁྱེད་ལྟར་ན་རྒྱུད་རྒྱ་གཞུང་ཚད་ལྡན་གང་ནས་ཀྱང་མ་བཤད་པར་ཁས་ལེན་དགོས་ལ། དེ་ལྟར་ན་ཉིད་དམ་པའི་ཆོས་ལ་གཟུ་ལུམས་ཀྱི་དབང་ཟ་ན་ངེད་བྱར་མེད་དོ། །ཁྱད་པར་བླ་མའི་མན་ངག་གིས་མཛད་ཅེས་བླ་མ་ལ་ཐུགས་རྩིས་ཤིན་ཏུ་ཆུང་བ་དང༌། བླ་མའི་རྣལ་འབྱོར་གྱི་སྐབས་སུ་བླ་མ་ལ་རྡོ་རྗེ་འཆང་གི་ཐུགས་མཐོང་མཛད་པ་གཉིས་འགལ་ལམ་མི་འགལ། དུས་མི་གཅིག་པས་མི་འགལ་ལོ་ཞེ་ན། རྟག་མི་རྟག་ཀྱང་འགལ་བར་མི་འགྱུར་གྲང༌། འགལ་ན་བླ་མའི་རྣལ་འབྱོར་བསྒོམ་རུང་བྱིན་རླབས་ཆེན་པོ་འཇུག་མི་བཏུབ་པར་འགྱུར་རོ། །ལུས་སྦྱོང་ལ། རྒྱ་མཚོ་ལྟང་བསྐྱོད་པ་ནི། འབོལ་བའི་སྟན་ལ་སྐྱིལ་ཀྲུང་གང་བདེ་དང༌། རྐེད་པ་བསྲང༌། ལག་པ་ཁ་སྦུབས་པུས་མོར་དགབ། རླུང་གཡས་འཐེན་གཡོན་བརྟས་དལ་རིང་དུ་འབུད། ཡང་གཡོན་འཐེན། གཡས་བརྟས་སྔར་བཞིན་དུ་འབུད། ཡང་གཉིས་ཀ་ནས་འཐེན་ནས་མདུན་བརྟས་ལན་གཅིག་འབུད། དེ་ལྟར་ལན་གསུམ་མམ་ལན་གཉིས། ལན་གཅིག་གང་རུང་ཁམས་དང་བསྟུན་ནས་བྱ།
དེ་ནས་རྐང་ལག་གི་མཐེབ་ཆེན་བཞིའི་ཤེད་ནང་དུ་སྡུད་པ་དང༌། རླུང་དལ་རིང་གིས་ལྟེ་འོག་ཏུ་ཆིར་གྱིས་མནན། མི་ཐུབ་ན་ཁ་ནས་མིན་པར་དལ་གྱིས་བཏང་ངོ༌། །རྦ་རླབས་ལྟར་བསྐྱོད་པ་ནི། རླུང་བཟུང་བཞིན་པར་རྡོར་གདན་ལ་རྐང་པ་གཡས་གཡོན་གྱི་མཐེབ་ཆེན་ལག་པ་གཡས་གཡོན་བསྣོལ་ཏེ་བཟུང་ནས་གཡས་སུ་གསུམ་དང༌། གཡོན་དུ་གསུམ་བསྐོར་ནས་སླར་གཡས་གཡོན་དང་མདུན་རྒྱབ་ཏུ་ཕུལ་ཆེན་རེ་བྱའོ། །ཁྲི་ཤིང་ལྟར་དགུག་པ་ནི། རླུང་བཟུང་བཞིན་པར་ལག་གཉིས་རྡོ་རྗེ་ཁུ་ཚུར་གྱིས་མདུན་དུ་ཤུགས་བརྐྱངས་ལ་གྲུ་མོ་མཆན་ཁུང་དུ་བརྡབ། ༼འདི་ལ་དང་པོར་བརྐྱང་ཙམ་བྱས་ནས་རྗེས་ལག་པ་གཡས་གཡོན་བརྐྱང་བརྡབ་གྲུབ་ནས་བྱས་ཀྱང་བཏུབ་ཅིང་གྲོལ་ཆ་ཆེ། མཆན།༽དེ་ནས་གཡས་སུ་བརྐྱངས་ནས་གཡོན་པ་དལ་བུས་དགུག་ནས་གྲུ་མོ་མཆན་ཁུང་དུ་བརྡབ། ཡང་གཡོན་དུ་བརྐྱངས་ནས་གཡས་པ་དལ་བུས་དགུག་ནས་གྲུ་མོ་མཆན་ཁུང་དུ་བརྡབ། རེ་རེ་ལའང་གསུམ་གཉིས་གཅིག་སྟེ་ཁམས་དང་བསྟུན་ནོ། །རྡོར་མདུད་མཁའ་ལ་འབེབས་པ་ནི། རླུང་བཟུང་བཞིན་པར་པུས་བཙུགས། ལུས་བསྲང༌། རྡོར་ཐལ་ཕྱིར་བསྣོལ། ཤུགས་ཀྱིས་སྤྱི་བོར་འདེགས་ལ་མཁའ་ནས་ཁ་དབུབ་སྟེ་དྲག་ཏུ་དབབ་བོ། །ཅེ་སྦྱང་སྐྱུགས་ཚུལ་གྱིས་གནད་ནས་བསྲང་བ་ནི། པུས་བཙུགས། ལུས་བསྲང༌། ལག་པ་གཉིས་ས་ལ་ཕབ་ནས་མགོ་བོ་དུད་དེ་རླུང་ཏ་ཞེས་པས་སྐྱུགས་ཚུལ་བྱས་ནས་ལངས་ཏེ་རྐང་པ་གཉིས་ལན་གསུམ་དུ་སྤྲུག་གོ། །ལུས་ཟོར་ཡང་བའི་ཕྱིར་མགོ་ལུས་བཤད་སྦྱང་བྱ་བ་ནི། རླུང་བཟུང་བཞིན་པར་ལག་ཚིགས་སོར་མོ་གཅུད་པའི་སྒོ་ནས་འཐོན་ཏེ། མགོ་ལུས་མེད་རྟ་འགྲེ་ལྟར་སྤྲུག་བཤད་ཉེ་བར་བྱའོ། །དེ་ལྟར་བྱས་པས་ལུས་མཉེན་ལྕུག་ཏུ་བྱེད་པའི་ཕན་ཡོན་ཆེན་པོ་འབྱུང་བ་ཡིན་ནོ། །
གཉིས་པ་༼ལུས་སྦྱོང་བ༽ལ། ལམ་གྱི་རིམ་པ་བསྟན་པ་དང༌། རིམ་པ་ཅན་གྱི་ལམ་དངོས་ལ་འཁྲིད་པའོ། །དང་པོ་༼ལམ་གྱི་རིམ་པ་བསྟན་པ་༽ནི།
ལམ་འདིའི་འགྲོས་དང༌། དཔལ་ནཱ་རོ་པ་ཆེན་པོའི་ཆོས་དྲུག་གི་ལམ་གྱི་འགྲོས་གཉིས་གཅིག་འོང་བ་ཡིན་ཏེ། ༼འདིའི་ལམ་གྱི་འགྲོས་དེ་ཇི་ལྟ་བུ་ཞེ་ན། དཔལ་ཕག་མོ་གྲུ་པའི་བར་དོ་དམར་ཁྲིད་ལ། དཔལ་ནཱ་རོ་པའི་གདམས་པ་འདི་ལ་དགེ་བཤེས་གཞུང་པས་བསྲེ་བ་དང་འཕོ་བ་གཉིས་སུ་མཛད། བླ་མ་ལོ་རོ་རས་པས་བཀའ་བཞིའི་གདམས་ངག་བསྲེ་བསྐོར་གསུམ་དུ་བྱེད། འབྲི་སྒོམ་རས་པས་ནཱ་རོའི་ཆོས་བཅུར་བྱེད། བླ་མ་མི་ལའི་ཉེ་གནས་སེ་བན་སྟོན་ཆུང་གིས་ཚེ་འདི་དང་བར་དོ་གཉིས་སུ་མཆོག་གི་དངོས་གྲུབ་ཐོབ་པའི་གདམས་ངག་ཏུ་བྱེད། བླ་མ་རིན་པོ་ཆེ་སྐུ་ཡལ་བས་ནཱ་རོ་པའི་ཆོས་བཞིར་བྱེད། འདི་རྣམས་ཀྱང་མིང་འདོགས་ལུགས་མ་གཏོགས་དོན་ལ་ཁྱད་མེད། བླ་མ་རིན་པོ་ཆེའི་ལུགས་ཀྱི་སྒོམ་པས་འཚང་རྒྱ་བ་གཏུམ་མོ་དང༌། རྨི་ལམ་གྱིས་འཚང་རྒྱ་བའི་གདམས་ངག་དང༌། གཉིད་མཐུག་པོས་འཚང་རྒྱ་བ་འོད་གསལ་དང༌། མ་བསྒོམ་པར་འཚང་རྒྱ་བའི་གདམས་ངག་འཕོ་བ་མཛད། ཡང་ནཱ་རོ་པའི་ཆོས་དྲུག་ཏུ་མཛད་པ་ནི་གྲོང་འཇུག་དང་བར་དོ་གཉིས་སོ། །སྒྱུ་ལུས་བར་དོའི་ཆ་ལག་ཏུ་མཛད་དོ། །ཞེས་གསུངས་སོ། །འབྲི་སྒོམ་རས་པས་ཆོས་བཅུར་ཇི་ལྟར་དྲིལ་ན། ནཱ་རོ་པའི་གདམས་པ་འདི་ལ་དངོས་པོའི་གནས་ལུགས་ལམ་དང་འབྲས་བུ་གསུམ་དུ་བསྡུ་བས་དེའི་དབང་དུ་བྱས་ན་ལུས་ཀྱི་གནས་ལུགས་ལ་བརྟེན་ནས་གཏུམ་མོ་ལམ་གྱི་དངོས་གཞིར་བསྒོམ་པ་དང་གཅིག །སེམས་ཀྱི་གནས་ལུགས་ལ་གཉིས་ལས་ཅིག་ཅར་བ་ཕྱག་རྒྱ་ཆེན་པོ་བསྟེན་ནས་འོད་གསལ་བསྒོམ་པ་དང་གཉིས། རིམ་གྱིས་པ་ལ་མངོན་པར་རྟོགས་པའི་རིམ་པ་དང་ཞེས་པས་ཆོས་གང་བསྒོམ་ཡང་ཡི་དམ་བསྐྱེད་རིམ་ཞིག་དགོས་པ་དང་གསུམ། རང་རིག་ལྷག་པར་གནས་པ་ལ་གྲོང་འཇུག་དང་འཕོ་བ་རྨི་ལམ་བར་དོ་སྟེ་རྣམ་པ་བཞི་ཞེས་པ་དང་བདུན། གྲོལ་ལམ་གྱི་ཆོས་དེ་རྣམས་གང་བསྒོམ་ཡང་གསང་སྔགས་ཀྱི་ལུགས་ཀྱི་སྨིན་ལམ་དང་གྲོལ་ལམ་གཉིས་སུ་འདུ་བས་སྔོན་དུ་འགྲོ་བས་དབང་བཞི་རྫོགས་པ་དང་བརྒྱད། ལམ་གྱི་སྐབས་སུ་དེ་རྣམས་གང་རུང་བསྒོམས་པས་འབྲས་བུ་ནི་གནས་སྐབས་དང་མཐར་ཐུག་གཉིས་ཏེ། དང་པོ་དྲོད་དང་བདེ་བ་གསལ་བ་དང་མི་རྟོག་པ་དང་རྟགས་ལྔ། ཡོན་ཏན་བརྒྱད། གྲུབ་ཆེན་བརྒྱད། ལས་བརྒྱད། ཕྲིན་ལས་བཞི་ལ་སོགས་པ་ཐུན་མོང་གི་དངོས་གྲུབ། རང་དོན་ཆོས་སྐུ་དང་གཞན་དོན་གཟུགས་སྐུ་སྣ་ཚོགས་འབྱུང་བ་སྟེ་འབྲས་བུ་གཉིས་ཏེ་བཅུ་ཞེས་འཆད་དོ། །མཆན།༽ནཱ་རོ་ཆོས་དྲུག་གི་ཉམས་ལེན་སྙིང་པོར་བསྒྲིལ་པའི་ཡང་ཞུན་ཉིད་ལ་རླུང་སེམས་དབྱེར་མེད་ཀྱི་ཁྲིད་དུ་གྲགས་པའི་ཕྱིར། དེ་ལ་གང་སྣང་ལྷའི་འཁོར་ལོ། ཉམས་མྱོང་བདེ་བ་ཆེན་པོ། རྟོགས་པ་སྐྱེ་མེད་ཀྱིས་རྒྱས་འདེབས་བྱ་བ་གསུམ་དུ་ལུགས་འདི་པས་རིམ་གཉིས་ཀྱི་ལམ་སྡུད་པར་མཛད་པས། དང་པོ་ནི་བསྐྱེད་པའི་རིམ་པ་སྟེ་ལྷན་ཅིག་སྐྱེས་མའི་སྒྲུབ་ཐབས་བྱིན་རླབས་ཀྱི་དབང་བསྐུར་དང་བཅས་པའོ། །
གཉིས་པ་ལ་འདིར་བདེ་ཆེན་རླུང་སེམས་དབྱེར་མེད་བྱ་བ་དང༌། གསུམ་པ་ལ་སྐྱེ་མེད་རླུང་སེམས་དབྱེར་མེད་ཅེས་བརྡ་བྱས་ལ། འདིའི་བདེ་ཆེན་རླུང་སེམས་དབྱེར་མེད་ལ་གཏུམ་མོ། སྒྱུ་ལུས། འཕོ་བ་སྟེ་རླུང་སེམས་དབྱེར་མེད་གསུམ་དུ་དྲིལ་ནས་བསྟན་པ་ཡིན་ནོ། །དེའང་རྗེ་ལོ་ཙཱ་བ་ཆེན་པོས་མ་རྒྱུད་དགྱེས་རྡོར་གཏུམ་མོའི་ལས་རྒྱ་དང་བཅས་པ་དཔལ་ནཱ་རོ་པ་ལས་གསན་པ་དང༌། ཕ་རྒྱུད་གསང་འདུས་སྒྱུ་ལུས་འོད་གསལ་གྱི་སྐོར་སློབ་དཔོན་ཞི་བ་བཟང་པོ་ལས་གསན་པ་དང༌། ཡིད་ལ་མི་བྱེད་པ་ཨ་མ་ན་སི་ཕྱག་རྒྱ་ཆེན་པོའི་སྐོར་མངའ་བདག་མཻ་ཏྲི་པ་ལས་གསན་པ་ལ་སོགས་གྲུབ་ཐོབ་ཀྱི་བླ་མ་བརྒྱ་རྩ་གཅིག་བསྟེན་ནས་དབང་རྒྱུད་མན་ངག་གི་བཀའ་སོ་སོ་བ་ནས་བབས་པ་ནི་གཙོ་ཆེ་བའི་དབང་དུ་བྱས་པ་ཡིན་ལ། དོན་དུ་ནི་གྲུབ་ཆེན་རེ་རེ་ལའང་འཚང་རྒྱ་བའི་གདམས་པ་མ་ཚང་བ་མེད་པ་རེ་གསན་པས་ལམ་གྱི་ལུས་ཡོངས་རྫོགས་རེ་ཐོབ་པ་ཡིན་ནོ། ཁ་ཅིག་ནཱ་རོ་ཆོས་དྲུག་ཅེས་པའི་ཁྲིད་འདི་མི་ལ་ཡན་ལ་མེད། ཆོས་དྲུག་གི་ནང་དུ་སྒྱུ་ལུས་འོད་གསལ་ཡང་འདུག་པས། མར་པས་ནཱ་རོ་ལ་སྒྱུ་ལུས་འོད་གསལ་གསང་འདུས་ལ་བརྟེན་པའི་ཆོས་མ་མཉན་པས་ཆོས་སྐོར་དེ་ནཱ་རོ་པའི་ཆོས་དྲུག་གི་ཁ་སྐོང་དུ་འབྱུང་མི་རིགས་ལ། མི་ལས་ནི་ནཱ་རོ་པའི་ཆོས་མིན་པ་ཞིག་དེའི་ཆོས་སུ་མི་འཆད་པས་ཕྱིས་ཁ་གཡར་བྱས་པ་ལས་འོས་མེད་ཅེས་ཟེར། རྗེ་མར་པས་དཔལ་ནཱ་རོ་པ་ལས་གསང་བ་འདུས་པའི་སྐོར་མ་གསན་པ་ཁྱེད་ལ་སྒྲུབ་བྱེད་ཅི་ཞིག་ཡོད། གནོད་༼བརྒྱུད་པ་འདི་ལ་སྡང་ཞེན་གྱིས་འདུས་པའི་ཆོས་སྐོར་མར་པས་ནཱ་རོ་པ་ལས་མ་གསན་བྱ་བ་དེ། མར་པའི་མགུར་དུ། ནུབ་ཏུ་ལཀྵེ་ཏྲའི་གྲོང་ཁྱེར་དུ། །དཔལ་ཡེ་ཤེས་སྙིང་པོའི་ཞབས་ལ་གཏུགས། །བརྒྱུད་གསང་བ་འདུས་པ་མཉན། །སྒྱུ་ལས་འོད་གསལ་གྱི་གདམས་ངག་ཐོབ། །ལམ་རིམ་པ་ལྔ་པའི་དོན་ལ་བསླབས། །ཟཻར་བ་ཙམ་ལ་བསྙད་འདོད་པ་ཡིན་འདུག་ཀྱང༌། དེ་ནི་དམ་པའི་ཆོས་དད་པའི་ཡི་གར་མི་འོང་བ་རྣམས་ལ་ཆོས་དང་དེའི་བཀའ་བབས་མི་འཚོལ་བས་རྒྱུས་མེད་ཀྱི་གཏམ་དུ་སྨྲ་བ་བདེན་མོད། གཞན་དུ་ན། གྲུབ་ཐོབ་ཀྱི་ཉམས་བརྒྱུད་མན་ངག་དང་བཅས་པ་ནི། རྡོ་རྗེ་འཆང༌། ཨིནྡྲ་བྷཱུ་ཏི། ཌཱ་ཀི་བདེ་བའི་ཞབས། ཌོཾ་བྷི་ཧེ་རུ་ཀ །རྡོ་རྗེ་དྲིལ་བུ་པ། ཡན་ལག་མེད་པའི་རྡོ་རྗེ། ཀམྤ་ལ་པ། ནག་པོ་སྤྱོད་པ། ཏཻ་ལོ་པ། ནཱ་རོ་པ། མར་པ། རིམ་ལྔ་སྨར་ཁྲིད་ནི། རྡོ་རྗེ་འཆང༌། བློ་གྲོས་རིན་ཆེན། ཀླུ་སྒྲུབ་སྙིང་པོ། མ་ཏངྒི་པ། ཏཻ་ལོ། ནཱ་རོ། མར་པས་ཡེ་ཤེས་ཀྱི་སྙིང་པོ་ལས་གསན་པ་དེ་ནི་མཁས་པ་པཎྜི་ཏའི་བརྒྱུད་པ་བྱ་བ་རྩ་བཤད་རྒྱུད་འགྲེལ་འགྲེལ་བཤད་དང་བཅས་པ་གསན་པ་ཡིན་ཏེ། ལོ་རྒྱུས་ཞིབ་པར་ཀུན་མཁྱེན་བུའི་འདུས་པའི་ཆོས་འབྱུང་དུ་གསལ། མཆན།༽བྱེད་ནི་ཡང་དག་པར་མཐོང་སྟེ་རྡོ་རྗེ་འཆང་གི་ཆོས་ཐམས་ཅད་ཏེ་ལོ་པ་ལ་བཀའ་བབས། དེའི་ཆོས་ཐམས་ཅད་ནཱ་རོ་པ་ལ་བཀའ་བབས། དེའི་ཡོན་ཏན་དང་ཆོས་ཐམས་ཅད་མར་པ་ལ་བུམ་པ་གང་བྱོའི་ཚུལ་གྱིས་བཀའ་བབས་པ་ཡིན་པས། རྡོ་རྗེ་འཆང་ལ་གསང་འདུས་ཀྱི་ཆོས་སྐོར་མི་བཞུགས་ན་མ་གཏོགས་ནཱ་རོ་ནས་བརྒྱུད་དེ་རྗེ་མར་པ་ལ་དེའི་ཆོས་སྐོར་མི་འབྱུང་ཀ་མེད་པའི་ཕྱིར། སྒྱུ་ལུས་དང་འོད་གསལ་ནཱ་རོ་ཆོས་དྲུག་གི་ཁ་སྐོང་དུ་གྲུབ་བོ། ། ནཱ་རོ་པ་པཎྜི་ཏ་མཁས་པ་ཆེན་པོ་ལ་འདུས་པའི་ཆོས་སྐོར་ཡོད་དུ་ཆུག་ཀྱང༌།
ནཱ་རོ་པས་རྗེ་མར་པ་ལ་བཤད་པ་མ་གྲུབ་པའམ་མ་ངེས་པར་གྱུར་ཅེ་ན། སྔགས་ལུགས་ཀྱི་འཚང་རྒྱ་བ་ལ་ཕ་རྒྱུད་མ་རྒྱུད་གཉིས་མེད་ཀྱི་རྒྱུད་གསུམ་གའི་གདམས་པ་མ་རྫོགས་པར་མཆོག་གི་དངོས་གྲུབ་མི་ཐོབ། རྗེ་མར་པ་ལ་རྒྱུད་བྱིན་གྱིས་རློབས་པའི་བླ་མ་མང་དུ་ཡོད་ཀྱང༌། མཆོག་གི་དངོས་གྲུབ་ལག་བཅངས་སུ་སྟེར་བ་པོའི་བླ་མ་ནི་རྗེ་ནཱ་རོ་པ་ཉིད་ཡིན་ཏེ། རྗེ་མར་པས།
སྤྱིར་ཆོས་འབྲེལ་ཙམ་གྱི་བླ་མ་ཡང༌། །
དཔལ་སིངྒྷ་གླིང་པས་སྣ་དྲངས་པའི། །
མངོན་ཤེས་རིག་པ་མངའ་བརྙེས་ཤིང༌། །
སྣང་བ་འགྱུར་ངེས་བཅུ་གསུམ་བཞུགས། །
ཀུན་གྱི་ནང་ནས་མཆོད་སྡོང་བཞིན། །
རྗེ་འགྲན་གྱི་དོ་མེད་ནཱ་རོ་པ། །
རྡོ་རྗེ་འཆང་ཆེན་མི་གཟུགས་ཅན། །
རྗེ་ཁོང་གི་དྲིན་ལ་འཁོར་ཐབས་མེད། །
ཕ་ཡིད་ལ་བཅགས་སོ་སྤྲུལ་པའི་སྐུ། །
ཞེས་འབྱུང་བའི་ཕྱིར། ཡང་ཁ་ཅིག་ནཱ་རོ་ཆོས་དྲུག་ལ་རྒྱ་གཞུང་ཡིད་བརྟན་ཕེར་བ་མི་འདུག་ཅིང༌། རྒྱུད་དང་སྦྱོར་རྒྱུ་ཡང་རྙེད་རྙེད་མི་འདྲ་ཟེར་རོ། །རྒྱུད་སྡེའི་གདམས་པ་མ་ལུས་པ་ནཱ་རོས་མར་པ་ལ་བར་མ་ཆོད་པར་གསུངས་ཤིང༌། དེ་ནས་རྩ་བའི་བླ་མ་རྡོ་རྗེ་འཆང་རྩོད་མེད་དུ་བྱོན་པས་གསུངས་པ་ལ་ཁོ་བོ་ཅག་ཡིད་བརྟན་འཆའ་བ་ཡིན་ཏེ། སྙན་ནས་སྙན་དུ་བརྒྱུད་པ། ཐུགས་ནས་ཐུགས་སུ་བྱོན་པ་ལུས་མེད་མཁའ་འགྲོའི་ཆོས་སྐོར་ཡི་གེ་མེད་པ་དོན་གྱི་བརྒྱུད་པ་བར་མ་ཆད་པ་བྱིན་རླབས་ཀྱི་དྲོད་མ་ཡལ་བ་ཉིད་ཀྱིས་གྲུབ་པའི་ཕྱིར། ཅིས་ཀྱང་རྒྱ་གཞུང་ཡིན་ཟེར་བ་ཞིག་ཡོད་ན་ཡིད་བརྟན་ཕེར་ལ། དེ་མེད་ན་མི་ཕེར་བྱ་བ་འདི་ལ་ཁྱབ་པ་ཡོད་པར་མ་མཐོང་སྟེ། གསུང་ངག་གི་རྒྱ་གཞུང་འདི་ཁ་ཅིག་རྒྱུད་ལ། ༼སྤྱིར་གསང་སྔགས་བླ་མེད་ཀྱི་ཟབ་ཁྲིད་ཡིན་ཕྱིན་གདམས་ངག་ལ་ཡི་གེ་གདབ་པའི་གཞུང་ཆེན་མོ་བྱེད་པ་མ་ཡིན་ཏེ། ཀུན་མཁྱེན་བུས་རིམ་ལྔ་ཁྲིད་ཡིག་ཏུ་བདག་གི་བླ་མ་ལ། བླ་མ་གྲགས་ཆེན་པས་ང་རྒས་པས་ཚིག་དོན་ཇི་ལྟ་བ་བཞིན་ཟིན་པ་དཀའ་ཞིང༌། ཟིན་ཀྱང་མྱུར་དུ་བརྗེད་འགྲོ་བས་བླ་མ་ཡི་དམ་མཁའ་འགྲོ་ལ་གསོལ་བ་བཏབ་ནས་བརྗེད་ཐོ་ཡི་གེ་ཞིག་ཅིས་ཀྱང་མཛད་པར་ཞུ་ཞེས་གསོལ་བ་བཏབ་པས་ཁོང་པ་བླ་མར་སོང་བས་བཀའ་གཉན་ཅིང་གསུང་མ་ཆོག་པས་མི་བྱར་ཡང་མ་བཏུབ། སྔར་གྱི་བླ་མ་རྣམས་ཀྱིས་བརྒྱུད་པའི་བཀའ་རྒྱ་དམ་པོ་ཡོད་པས་གསལ་བར་དགོད་པ་དཀའ་བར་གྱུར་ནས་ས་བཅད་ཙམ་ཞིག་མཛད་དོ། །བདག་གིས་ལོ་རྒྱུས་དེ་སྔོན་ནས་ཐོས་ནས་ཁྲིད་ཞུ་བའི་དུས་སུ་བདག་ལ་བཀའ་རྒྱ་མི་འདེབས་པར་ཞུ་ཞེས་ནན་ཆེར་ཞུས་པས། སྤྱིར་སྙན་བརྒྱུད་ཀྱི་གདམས་ངག་ཡི་གེའི་རིས་སུ་འགོད་པ་ནི་རྒྱལ་པོ་རྨོངས་སུ་ཕབ་པའམ་གྲོང་དུ་རྒྱུ་བ་དང་འདྲ་སྟེ། ཉེས་དམིགས་ཆེ་ཞིང་གདམས་ངག་གི་མཐུ་དང་ཕན་ཐོགས་ཆུང་བ་ཡིན། ཡིག་རིས་དེ་བྱུང་ཕན་ཆོད་ལ་ལག་ལེན་གྱི་སྨར་ཁྲིད་རྩད་མི་གཅོད་པར་ཡི་གེ་རེ་མཐོང་བས་ཤེས་པར་བྱེད་ཅིང༌། མཇུག་ཏུ་བཀླག་ལུང་དུ་འགྱུར་བས་དོན་ལ་གདམས་ངག་རབས་ཆད་དུ་འཇུག་པ་ཞིག་འདུག །ཅིས་ཀྱང་སྟོན་ན་ཟབ་ཁྲིད་བཀླག་ལུང་དང༌། ཡང་ཟོང་དུ་མ་ཤོར་བ་གྱིས། འཇིག་རྟེན་བློས་བཏང་ནས་ཆོས་དོན་གཉེར་ལ་ཆོས་ལས་དཀོན་པ་མ་མཐོང༌། གདམས་ངག་དོན་སྙིང་དང་ཡན་ལག་ཚང་བར་བྱིན་ལ་རབས་མ་བཅད། ཉམས་སུ་བླང་བསམ་པ་མེད་པའི་ཆོས་ཀྱི་རྣམ་གྲངས་སོག་པའི་ལུང་ཐོབ་རེ་ཙམ་བྱེད་པ་དང༌། འཇིག་རྟེན་རྣམ་གཞག་དང་བསྟུན་ནས་ཆོས་ཞུས་ལོ་སྒོམ་ལོ་ཤེས་ལོ་འདོད་པ་ལ་ཐབས་ལམ་ཟབ་མོ་དགོས་པ་མེད་པས་མ་སྦྱིན། ལྟོ་རྒྱབ་མ་ཕྱིད་པའི་ཡང་ཟོང་མ་བྱེད། དེ་བས་དང་པོ་རྒྱུག་ཐོགས་ནས་ཁྱི་འགྲམ་ཆོག །སྒོ་གཤམ་བརྡུང་བ་མི་དགའ་རི་ཤིའོ་ཞེས་ཕྱག་རྒྱ་དང་བཅས་ཏེ་གསུང་ངོ༌། །དེ་ཤིན་ཏུ་མད་པར་རྟོགས་ནས་ཡི་གེར་འཇོག་པའི་འདུན་པའང་བཤོལ། ཉམས་ལེན་དྲག་པོ་མ་ནུས་ཀྱང་མན་ངག་གི་གནད་རྣམས་མ་བརྗེད་ཙམ་བྱས་ཏེ་འདུག་པ་ལས། ཆོས་རྗེ་འཇམ་དབྱངས་ཆེན་པོ་བསོད་ནམས་རྒྱལ་མཚན་དཔལ་བཟང་པོའི་ཞལ་སྔ་ནས་ཅིས་ཀྱང་ཡི་གེའི་རིས་སུ་འཁོད་ཅིག་ཅེས་ཡང་ཡང་བཀའ་སྩལ་བའི་གསུང་མ་ཆོག་པས་ཉམས་ལེན་དངོས་གཞི་རྣམས་བརྗེད་ཐོར་ཡི་གེའི་རིས་སུ་དགེ་སློང་རིན་ཆེན་གྲུབ་ཀྱིས་བཀོད་པའོ་ཞེས་གསུངས་སོ། །མཆན།༽བརྟེན་ནས་ག་ཡ་དྷ་རས་བྱས་ཟེར་བ་དང༌། གྲུབ་ཆེན་ཡུ་མོས་ས་ཆེན་གྱིས་བརྩམས་ཟེར་བ་དང༌། རྔོག་སྦ་བས་འབྲོག་མིས་མཛད་ཟེར་བ་དང༌། བོ་དོང་ཕྱོགས་རྒྱལ་བས་རྡོ་རྗེ་འཆང་ཉིད་ཀྱིས་མཛད་ཟེར་བ་སོགས་ཡིད་གང་ལ་འགེལ་དགོས་ངེས་མེད་དུ་སྣང་བའི་ཕྱིར་དང༌། གསུང་ངག་གི་རྒྱ་གཞུང་འདི་བཅོམ་རལ་དང་འཇམ་སྒེག་གིས་བསྟན་འགྱུར་དུ་མ་བཅུག་པ་ལ་དཔོན་ཆེན་ཀུན་དགའ་བཟང་པོས་ཁྲིམས་གཏམ་བྱུང་བས་ཕྱིས་མི་འཇུག་དབར་མེད་བྱུང་བའི་ཕྱིར་དང༌། རས་ཆུང་སྙན་བརྒྱུད་དང་ནི་གུ་ཆོས་དྲུག་གི་རྡོ་རྗེའི་ཚིག་རྐང་ལྟར་རྒྱ་གཞུང་དུ་བྱས་ཀྱང་སླར་ཐེ་ཚོམ་གྱི་གཞིར་གྱུར་པ་དུ་མ་མཐོང་བའི་ཕྱིར།
ཡང་རྒྱ་གཞུང་རྩོད་མེད་ཡོད་ཀྱང་གྲུབ་ཐོབ་ཀྱི་བརྒྱུད་པ་ཆད་པས་ཁྲིད་བཏབ་ཀྱང་ས་ལམ་གྱི་ཡོན་ཏན་སྣ་གཅིག་ཀྱང་མི་འབྱུང་བར་མཐོང་བའི་ཕྱིར། དེ་འདྲ་ལ་དེང་སང་སྒྲུབ་བརྒྱུད་ཆད་པའི་ཚིག་བརྒྱུད་དུ་གྲགས་པའི་ཕྱིར། དཔེར་ན་མངོན་པ་གོང་མ་ལ་ལྷ་ལུང་དཔལ་གྱི་རྡོ་རྗེ་དང་ནམ་ནད་ཟླ་བའི་རྡོ་རྗེའི་བར་ཆོས་དེ་ལ་བརྟེན་ནས་གྲུབ་པ་ཐོབ་པ་བྱུང་ཡང་དེ་ཕྱིན་བཤད་བརྒྱུད་ལས་མ་བྱུང་བ་ལྟ་བུའོ། །རྒྱུད་དང་སྦྱོར་ཚུལ་གྲུབ་ཐོབ་ཏཻ་ལོ་ནཱ་རོས་སྔར་ནས་སྦྱར་ཟིན་པས་ད་སྦྱར་རྒྱུ་ཨེ་རྙེད་ཀྱང་བལྟ་དགོས་མེད་པའི་ཕྱིར་རོ། །འོ་ན་རྗེ་ནཱ་རོས། རྗེ་མར་པ་ལ་རྒྱུད་སྡེའི་གདམས་པ་ཡོངས་རྫོགས་ཇི་ལྟར་བཀའ་དྲིན་དུ་སྩལ་བ་ནི། རྡོ་རྗེ་སློབ་དཔོན་ཆེན་པོའི་ལུང་ལས་འདི་སྐད་ཐོས་ཏེ། རྗེ་མར་པས་རྒྱ་གར་དུ་ལན་བཞི། ༼གསུམ་ཡང་ཟེར། མཆན།༽བལ་པོར་ལན་མང་དུ་ཕེབས་ནས་སྔ་རྟིང་ལོ་བཅུ་དགུར་བཞུགས་པའི་མཐར་རྗེ་ནཱ་རོ་པས་ཐུགས་ཀ་ནས་ཀྱཻའི་རྡོ་རྗེ་ལྷ་དགུ་པ་ཞིག་སྤྲུལ་པའི་གཙོ་བོའི་ཞལ་ནས་བདེ་མཆོག་འཁོར་ལོ་ཞལ་བཞི་ཕྱག་བཅུ་གཉིས་པར་སྤྲུལ་ནས་དེས་ཡན་ ༼ཡན་ལག་ཐིམ་དྲུག་ནི་མ་རྒྱུད་ཀྱི་སྦྱོར་དྲུག་གི་ཉམས་ལེན་ཡོངས་རྫོགས་དང༌། རྫོགས་ཚུལ་ལྔ་ནི་ཕ་རྒྱུད་ཀྱི་རིམ་ལྔའི་ཉམས་ལེན་ཡོངས་རྫོགས་ཡོད་པ་སྟེ། མདོར་ན་ནཱ་རོའི་ཆོས་དྲུག་དངོས་ནི་གཉིས་སུ་མེད་པའི་རྒྱུད་ཀྱི་ཁྲིད་མཐར་ཕྱིན་པའོ། །མཆན།༽ལག་ཐིམ་དྲུག་རྫོགས་ཚུལ་ལྔ་ལྡན་གྱི་གཏུམ་མོ་གཞིར་བཞག་སྟེ། ལམ་གྱི་ཁ་སྐོང་བའི་འོད་གསལ་སོགས་ལྔ་གདམས་པས་ནམ་མཁའ་ནས་ལྷས་མེ་ཏོག་གི་ཆར་ཕབ། ཙནྡན་དང་ཨ་ག་རུའི་དྲི་བཟང་པོས་ས་གཞི་ཁྱབ་པར་བདུག །ས་ཆེན་པོ་ཡང་གཡོ་བར་གྱུར་ཏོ། །ཞེས་ཆོ་འཕྲུལ་གྱི་མཚན་ལྟས་ཁྱད་པར་དང་བཅས་ཏེ་གསུངས་པའི་གདམས་པ་མཆོག་ཏུ་གྱུར་པ་ནི་འདི་ཉིད་དོ། །དེ་ཡང་རྣལ་འབྱོར་ཆེན་པོའི་ལམ་འདི་རབ་ཚེ་གཅིག །འབྲིང་འཆི་ཁ་དང་བར་དོ། ཐ་མའང་སྐྱེ་བ་བདུན་ནམ་བཅུ་དྲུག་གིས་འཚང་རྒྱ་བས། རབ་ཚེ་འདིར་འཚང་རྒྱ་བའི་ལམ་གྱི་གཙོ་བོ་གཏུམ་མོ་༼འདིའི་བྱེད་པ་ལ་གཟུང་འཛིན་གྱི་ཐིག་རླུང་སེམས་གསུམ་དེ་གང་ལ་བརྟེན་པའི་རོ་རྐྱང་གི་རྩ་དང་བཅས་པའི་སྲོག །ལས་གཏུམ་གྱི་མེས་རྣམ་ཤེས་ཀྱི་དྷཱུ་ཏིར་བསྡུས་ནས་ཐག་བཅས་དགའ་བཞིའི་མཐར་འཇིག་རྟེན་པའི་ཡེ་ཤེས་མངོན་དུ་བྱས་ནས་ཉོན་སྒྲིབ་ཀྱི་འཛག་པ་སྤང་བ་དང༌། དེ་ནས་རྣམ་ཤེས་ཀྱི་ངོ་བོའི་དྷཱུ་ཏི་སྲོག་བཅས། མཆོག་གཏུམ་གྱི་མེས་བསྲེགས་ནས་ཡེ་ཤེས་ཀྱི་ངོ་བོའི་དྷཱུ་ཏི་གསལ་བར་བྱས་པ་ལ་དོན་དམ་མཆོག་གི་དཀར་དམར་ཞུ་འབབ་བཟློག་པས་ཟག་མེད་དགའ་བཞིའི་མཐར་འདས་ལམ་གྱི་ཡེ་ཤེས་མངོན་དུ་བྱས་ནས་ཤེས་སྒྲིབ་ཀྱི་འཛག་པ་སྤང་བ་ཡིན། ལས་དང་མཆོག་གི་གཏུམ་མོའི་མེ་སྦར་བྱེད་ཀྱི་རླུང་ཡང་ལས་དང་ཡེ་ཤེས་ཀྱི་རླུང་གཉིས་ལ། ཕྱི་མས་ཡེ་ཤེས་ཀྱི་ངོ་བོའི་དྷཱུ་ཏི་གསལ་བར་བྱས་ཟིན་ནས་སླར་བྱང་ཆེན་གྱི་འོད་གསལ་ཡང་མངོན་དུ་འགྱུར་བའི་ལས་བྱེད་ལ། དེ་ནས་འོད་གསལ་གྱི་བྱང་ཆེན་གྱི་དེ་སྒྱུ་མའི་སྐུར་ལྡང་བའི་ལས་ཀྱང་བྱེད་དོ། །མཆན།༽རླུང་སེམས་དབྱེར་མེད་ཀྱི་རྣལ་འབྱོར་ཉིད་ཡིན་ཏེ། རྗེ་མི་ལས།
ཅེས་གསུངས་པའི་ཕྱིར། ལས་ཀྱི་གཏུམ་མོ་ཡས་འབབ་དགའ་བཞིའི་ཐིག་རླུང་གི་སྟོབས་སུ་གྱུར་ནས་རགས་པ་རྣམ་སྨིན་གྱི་ལུས་སེམས་འཁོར་བར་འཕེན་འཛིན་བྱེད་པའི་ས་བོན་རྣམས་སྲེག །ཉོན་སྒྲིབ་ཀྱི་རྟེན་དུ་གྱུར་པའི་ཁམས་འཛག་པ་མཆོག་མི་འགྱུར་གྱི་བདེ་བས་འཕོ་མེད་དུ་དེངས་པར་བྱེད་ལ། ཡེ་ཤེས་ཀྱི་གཏུམ་མོས་མས་བརྟན་དགའ་བཞིའི་ཐིག་རླུང་གི་སྟོབས་སུ་གྱུར་ནས་ཕྲ་བ་རྒྱུ་འབྲས་ལྷུན་གྲུབ་ཏུ་གྱུར་པའི་ལུས་སེམས་མྱ་ངན་ལས་འདས་པ་ཆེན་པོར་འགྲོ་བའི་དྷཱུ་ཏི་འཁོར་བཅས་བཞུ་བཏུལ་གྱིས་ལེགས་པར་སྦྱངས། ཤེས་སྒྲིབ་ཀྱི་རྟེན་དུ་གྱུར་པའི་ཁམས་འཛག་པ་མཆོག་མི་འགྱུར་གྱི་བདེ་བས་འཕོ་མེད་དུ་དེངས་པར་བྱས་ནས་ཐམས་ཅད་མཁྱེན་པའི་ཡེ་ཤེས་དང་དེ་གང་ལ་བརྟེན་པ་མི་ཤིགས་པ་སྒྱུ་མའི་སྐུ་མངོན་དུ་བྱེད་པའོ། །
འདི་ལྟ་བུའི་ལམ་གྱིས་སངས་རྒྱས་བསྒྲུབ་པའི་གཞིའང་ཤིན་ཏུ་ཕྲ་བའི་ལུས་སེམས་གདོད་མ་ནས་རང་ཆས་སུ་ཡོད་པ་གཞན་ནས་འཚོལ་དགོས་པ་མིན་ཏེ། མདོ་སྡེ་གདམས་ངག་འབོགས་པའི་རྒྱལ་པོ་ལས།
རྒྱུ་འབྲས་ལྷུན་གྲུབ་ཏུ་སྤྱོད་ཅིང༌། །
སངས་རྒྱས་གཞན་ནས་མི་འཚོལ་བའི། །
༼ཤིན་ཏུ་ཕྲ་བའི་ལུས་སེམས་འདི་ལ་རིགས་སུ་འཇོག་པ་ནི། མཛོད་འགྲེལ་ལས། ལམ་ནི་རིགས་མང་བའི་ཕྱིར་མཐོང་བའི་སྤང་བར་བྱ་བའི་གཉེན་པོ་ཐམས་ཅད་བསྒོམ་པར་མི་ནུས་པས་ཁྱད་པར་ཆེར་ཡོད་དོ་ཞེས་པའི་མཛོད་ཀྱི་འགྲེལ་བཤད་རྒྱལ་སྲས་མར། རིགས་ནི་ལུས་ཀྱི་རྒྱུད་ཀྱི་ནུས་པའི་ཁྱད་པར་ཡིན་ནོ་ཞེས་གསུངས་པས། ཤིན་ཏུ་ཕྲ་བའི་ལུས་ཀྱིས་ནུས་པ་ནི་དེར་ཡང་སྦས་དོན་དུ་སྟོན། སྤྱིར་ཕྲ་རགས་ཀྱི་འཆད་སྲོལ་འདི་ནི་རྗེ་ནཱ་རོས་རིམ་ལྔ་བསྡུས་གསལ་ལས། ལུས་དང་སེམས་གཉིས་ཀར་གྱི་དབང་དུ་མཛད་དེ། རགས་དང་ཕྲ་དང་ཤིན་ཏུ་ཕྲ། །ཐུན་མོང་དབྱེར་མེད་རིམ་ཤེས་བྱ། །ཞེས་འབྱུང་བའི་དོན་ལ་རྗེ་མར་པའི་ཉིད་སློབ་ཁམས་པ་རོ་མཉམ་རྡོ་རྗེས། སེམས་ཉིད་དངོས་པོའི་གནས་ལུགས་གསུམ་དུ་བསྟན། །སྣང་བ་གསུམ་གྱི་ཡེ་ཤེས་ལ་འཇུག་པ། །རང་བཞིན་རགས་པའི་ངོ་བོ་བཤད་པར་བྱ། །ཐམས་ཅད་སྟོང་པ་བཞི་པར་བསྟན་པ་ནི། །ཕྲ་བའི་ཆ་དེ་ཤིན་ཏུ་ཕྲ་བ་ནི། །མངོན་པར་བྱང་ཆུབ་བྱང་ཆུབ་སེམས་མིན་ནོ། །ཞེས་རང་བཞིན་བརྒྱད་ཅུའི་རྣམ་རྟོག་དང་བཅས་བཞིན་པར་སྣང་གསུམ་ལུགས་ལས་འབྱུང་བ་ནི་རགས་པའི་ལུས་སེམས་ལུགས་བཟློག་ཏུ་འགགས་ནས་ཐམས་ཅད་སྟོང་པར་ཐིམ་པའི་སེམས་ནི་སེམས་ཕྲ་བ། སྟོང་མྱོང་གི་མཚན་འཛིན་དང་བྲལ་བའི་དོན་དམ་བྱང་ཆུབ་ཀྱི་སེམས་འོད་གསལ་བ་ནི་ཤིན་ཏུ་ཕྲ་བའི་སེམས་སོ། །དེ་བཞིན་ལུས་ལའང་དེར། རགས་དང་ཕྲ་དང་ཤིན་ཏུ་ཕྲ་བ་ལ། །ཕུང་པོ་ཁམས་དང་སྐྱེ་མཆེད་ཐམས་ཅད་ཀྱང༌། །རྟེན་དང་བརྟེན་པའི་རང་བཞིན་བཅས་པ་ཀུན། །ལྷ་ཡི་འཁོར་ལོ་རགས་པར་གཏན་ལ་དབབ། །རྩ་དང་རླུང་དང་བྱང་ཆུབ་སེམས་དག་ཀྱང༌། །ཕྲ་བའི་ངོ་བོར་གཏན་ལ་དབབ་པའོ། །རྟེན་དང་བརྟེན་པར་གྲུབ་བདེ་གཅིག་གྲུབ་པས། །ལྷན་ཅིག་སྐྱེས་པ་ཤིན་ཏུ་ཕྲ་བར་བསྟན། །ཅེས་པས་རགས་ལུས་ནི་བསྐྱེད་རིམ་བསྒོམ་པའི་དང་པོར་མ་དག་པའི་ལུས་སྟོང་པར་སྦྱང་བྱར་བྱས་པ་དེའོ། །ཕྲ་ལུས་ནི། རྩ་རླུང་ཐིག་ལེ་གསུམ་ལ་སྐུ་གསུང་ཐུགས་ཀྱི་དཀྱིལ་འཁོར་བའི་ལྷར་བསྒྲུབ་བྱ་དེའོ། །ཤིན་ཏུ་ཕྲ་ལུས་ནི་འབྲས་དུས་ལྷན་སྐྱེས་ཀྱི་སྐུ་གསུང་ཐུགས་སམ་སྐུ་གསུམ་འབྲལ་མི་ཤེས་པའི་དངོས་རྒྱུའི་ཆེས་ཕྲ་བའི་ལུས་ཏེ། གསང་ཆེན་གྱི་ལམ་གྱི་སྲོག་གི་རྣམ་བཤད་འདི་ནི་རྗེ་ནཱའ་རོའི་བརྒྱུད་པ་འདི་ཁོ་ན་ལ་འབྱུང་གི། དོན་དང་ཐ་སྙད་འདི་ལྟ་བུ་ལ་གཞན་དག་གིས་བསྲེ་བསླད་དང་རང་བཟོར་བྱས་ནས་བཤད་སྲོལ་ཟུར་པ་ཁྱད་འདན་ཅན་མང་པོ་བྱེད་པ་བྱུང་བ་ཐམས་ཅད་ནི་ཚོར་འདུས་ཀྱི་འོ་མ་ལྟ་བུ་ཡིན་པས་ཡིད་གཏད་པར་བྱ་བ་མིན་ནོ། །མཆན།༽
ཞེས་གསུངས་པའི་ཕྱིར་རོ། །རྣལ་འབྱོར་འདིས་སྐྱེ་བ་གཅིག་དང་སྐད་ཅིག་ལ་འཚང་རྒྱ་བ་དང༌། དམ་པ་དང་པོ་ལས།
ཕྱག་རྒྱ་ཆེན་པོའི་སྦྱོར་བ་ཡིས། །
རྡོ་རྗེ་འབེབས་པས་བྱིན་གྱིས་བརླབས། །
མཆོག་ཏུ་མི་འགྱུར་སྐད་ཅིག་ནི། །
སྟོང་ཕྲག་ཉི་ཤུ་རྩ་གཅིག་དང༌། །
དྲུག་བརྒྱ་རྫོགས་པས་རྒྱལ་པོ་ཆེ། །
རྡོ་རྗེ་སེམས་དཔའ་རང་ཉིད་འགྱུར། །
ཞེས་དང༌། རིམ་ལྔར།
གྲུ་གསུམ་དཀར་ཞིང་དམར་བ་ལ། །
ཐིག་ལེ་ཁ་དོག་ལྔར་བསམས་ཏེ། །
སྲོག་འགོག་པ་དང་ལྡན་བྱས་ནས། །
སྐད་ཅིག་དེ་ལ་འབར་གྱུར་ཏེ། །
འཇིག་རྟེན་ཁམས་རྣམས་མཆོད་པའི་གནས། །
ཞེས་དང༌། དམ་པ་དང་པོར།
སྔགས་ཀྱི་སྤྱོད་པ་རྗེས་སྤྱད་ན། །
སྐྱེ་བ་འདི་ཉིད་སངས་རྒྱས་འགྱུར། །
ཞེས་སོ། །འབྲིང་འཆི་ཁ་དང་བར་དོར་འཚང་རྒྱ་བའི་ལམ་གྱི་གཙོ་བོ་སྒྱུ་ལུས་དང་འོད་གསལ་རླུང་སེམས་དབྱེར་མེད་ཀྱི་རྣལ་འབྱོར་ཡིན་ཏེ། ཚེ་འདིར་རྫོགས་རིམ་གཏུམ་མོའི་སྟོབས་ཀྱིས་དཔེའི་འོད་གསལ་གྱི་བདེན་པ་མཐོང་ཡང་ལེ་ལོ་དང་འབྱོར་བའི་དབང་གིས་སྤྱོད་པ་མ་སྤྱད་པ་ནི་འོད་གསལ་རླུང་སེམས་དབྱེར་མེད་ཀྱི་རྣལ་འབྱོར་གྱིས་འཆི་ཁའི་འོད་གསལ་དོན་དམ་བདེན་པ་དོན་གྱི་འོད་གསལ་ལས་ཆོས་ཀྱི་སྐུར་འཚང་རྒྱ་བར་བྱེད་ལ། སྒྱུ་ལུས་རླུང་སེམས་དབྱེར་མེད་ཀྱི་རྣལ་འབྱོར་གྱིས་བར་དོར་སྒྱུ་ལུས་ལོངས་སྤྱོད་རྫོགས་པའི་སྐུར་འཚང་རྒྱ་བར་བྱེད་དེ། རིམ་ལྔར།
དེ་བས་འོད་གསལ་དག་པ་ལ། །
ཡེ་ཤེས་གསུམ་ནི་འབྱུང་བར་འགྱུར། །
སུམ་ཅུ་རྩ་གཉིས་མཚན་འཆང་ཞིང༌། །
དཔེ་བྱད་བཟང་པོ་བརྒྱད་ཅུར་ལྡན། །
རྣམ་པ་ཀུན་གྱི་མཆོག་ལྡན་པ། །
ཐམས་ཅད་མཁྱེན་པར་དེ་ནས་འགྱུར། །
ཞེས་སོ། །ཐ་མ་ཚེ་རབས་བརྒྱུད་ནས་འཚང་རྒྱ་བའི་ལམ་གྱི་གཙོ་བོ་ནི་འཕོ་བ་དང་གྲོང་འཇུག་གི་རླུང་སེམས་དབྱེར་མེད་ཀྱི་རྣལ་འབྱོར་ཡིན་ཏེ། ཚེ་དེར་མཆོག་སྒྲུབ་མ་ནུས་པ་འཆི་ལྟས་ཀྱི་མཚན་མ་མཐོང་ནས་རིམས་ལ་སོགས་པ་མ་ཕོག་པར་བྱས་ནས། མཆོག་སྒྲུབ་ནུས་ཀྱི་རིག་འཛིན་གྱི་ལུས་སུ་འཕོ་བའམ་གྲོང་འཇུག་བྱས་ནས་མངོན་པར་རྫོགས་པར་འཚང་རྒྱ་བར་བྱེད་དེ། གདན་བཞི་ལས།
འཆི་བར་གྱུར་པའི་དུས་བྱུང་ན། །
རིམས་ལ་སོགས་པ་མ་ཕོག་པར། །
འཕོ་བའི་སྦྱོར་བ་མཆོག་ཡིན་ནོ། །
ཞེས་དང༌། ཞལ་ལུང་ལས།
གལ་ཏེ་སྐུ་གསུམ་མ་གྲུབ་ན། །
རིག་པ་འཛིན་པའི་གཙོར་གྱུར་ཏེ། །
རིམ་གྱིས་ཕྱག་རྒྱ་ཆེན་པོར་འགྱུར། །
ཞེས་འབྱུང་བའི་ཕྱིར་རོ། །༼འདི་ལའང་ལྷ་མིའི་ལུས་རང་ག་བ་ལེན་ན། ལས་གཏུམ་གྱི་མེ་རླུང་གི་ཤུགས་ཀྱིས་སྲོག་རྩོལ་གྱིས་འཁྱུད་པའི་སེམས་དེའི་མངལ་དུ་འཕེན་ལ། རིག་པ་འཛིན་པ་ལྟ་བུའི་ལུས་ཁྱད་ཅན་ལེན་ན། མཆོག་གཏུམ་དངོས་སམ་རྗེས་མཐུན་པའི་མེ་རླུང་གི་ཤུགས་ཀྱིས་སྲོག་རྩོལ་གྱིས་འཁྱུད་པའི་སེམས་དེའི་མངལ་དུ་འཕེན་པའམ་ཡང་ན་རྫུས་སྐྱེས་བྱེད་དོ། །མཆན།༽སྐྱེ་མེད་རླུང་སེམས་དབྱེར་མེད་ཀྱི་རྣལ་འབྱོར་ལ་ཐུན་མོང་དང་ཐུན་མོང་མ་ཡིན་པ་གཉིས་ཀྱི་ཐུན་མོང་བ་ཕར་ཕྱིན་ཐེག་པ་ལྟར་ཆོས་དང་གང་ཟག་གི་ཆོས་ཅན་གྱི་དངོས་པོ་ཐམས་ཅད་རང་བཞིན་གྱིས་གནོད་མ་ནས་མ་སྐྱེས་པ་ཆོས་ཉིད་སྟོང་པ་ཉིད་བདག་མེད་པའི་དབྱིངས་སུ་གཏན་ལ་དབབ་པར་བྱ་སྟེ། དེ་མ་ཕབ་ན་ཆོས་ཅན་དངོས་མཚན་དུ་འཛིན་པའི་སྒྲིབ་པས་ཐར་པ་ཞི་བའི་གོ་འཕང་ཐོབ་པར་མི་ནུས་པའི་ཕྱིར། སློབ་དཔོན་འཕགས་པ་ལྷས།
ཞི་སྒོ་གཉིས་པ་མེད་པ་དང༌། །
ལྟ་བ་ངན་རྣམས་འཇིག་བྱེད་ཅིང༌། །
སངས་རྒྱས་ཀུན་གྱི་ཡུལ་གྱུར་ལ། །
བདག་མེད་ཅེས་ནི་བྱ་བར་བརྗོད། །
ཅེས་འབྱུང་བས་སྟོང་ཉིད་རྟོགས་པའི་ཤེས་རབ་ཀྱིས་འཁོར་འདས་ཀྱི་ཆོས་ཐམས་ཅད་ལ་རྒྱས་བཏབ་པའམ་དབྱེར་མེད་དུ་བསྒོམས་ནས་འཚང་རྒྱ་བ་ཡིན་ནོ། །འདིར་ཤར་ཙོང་ཁ་པ་ཆེན་པོས་ཀུན་རྫོབ་ཏུ་ཆོས་ཅན་གྱི་དངོས་པོ་སྣང་ཙམ་པ་གདོད་ནས་སྐྱེ་མེད་དུ་འདོད་ན་ལས་འབྲས་ལ་ངེས་པ་འདྲེན་པ་མེད་པར་སོང་བས་རང་ལུགས་ལ་ལས་འབྲས་འཇོག་པ་མ་བདེ་ནས་ལས་འབྲས་འཁྲུལ་ངོ་ལ་སྐྱེལ་དགོས་པར་སོང་ན་ཆད་ལྟ་སྐུར་འདེབས་ཀྱི་ལྟ་བར་ལྟུང་ངོ་ཞེས་གསུངས་ལ། དེ་ལྟར་ན་གནས་དོན་ལ་ཀུན་རྫོབ་ཆོས་ཅན། འདུས་བྱས་ཀྱི་དངོས་པོ་ལས་དོན་དམ་ཆོས་ཉིད་སྟོང་པ་ཉིད་སྐྱེ་བ་མེད་པ་གཞན་དུ་ཁས་ལེན་པར་ཞེ་བབ་སྨ་དགོས་པར་འགྱུར་ཏེ། ཁྱེད་ཀྱི་དོན་དམ་བདེན་པ་ཆོས་ཉིད་སྐྱེ་མེད་དེ་དངོས་མེད་ཙམ་དུ་ཡང་ཁས་ལེན་པ་གང་ཞིག །དངོས་མེད་དེ་དངོས་པོ་དང་ཕན་ཚུན་སྤང་འགལ་ཡང་ཡིན། ཀུན་རྫོབ་ཡིན་ན་ཆོས་ཅན་འདུས་བྱས་ཀྱི་དངོས་པོ་ཡིན་པས་ཁྱབ་པར་ཡང་ཁས་ལེན་པའི་ཕྱིར། རྟགས་ཁྱབ་གྲུབ། འདོད་པ་ལས་འོས་མེད། དེ་ལྟར་ན་དོན་དམ་གྱི་བདེན་པ་ལ་སྒྲོ་འདོགས་ཆོད་པས་ཀུན་རྫོབ་ཀྱི་བདེན་པ་ལ་སྒྲོ་འདོགས་ཆོད་པར་མི་འགྱུར་ཏེ། ཀུན་རྫོབ་ལས་དོན་དམ་གཞན་དུ་སོང་བའི་ཕྱིར། དེ་ལྟར་འདོད་ན། ཏིང་རྒྱལ་ལས།
རྒྱལ་བའི་སྲས་ཀྱིས་དངོས་པོ་རྣམས་གཞིགས་ན། །
སྲིད་པ་ཐམས་ཅད་ཡོངས་ཡེས་སྟོང་པ་སྟེ། །
ཉི་ཚེའི་སྟོང་པ་མུ་སྟེགས་ཅན་རྣམས་ཀྱི། །
ཞེས་དང༌། འོད་སྲུང་གཅིག་ལ་གཅིག་མེད་པའི་སྟོང་ཉིད་ནི་སྟོང་ཉིད་ཐམས་ཅད་ཀྱི་ཐ་ཆད་ཡིན་ནོ། །ཞེས་གསུངས་པའི་ཕྱིར་ཀུན་རྫོབ་ཆོས་ཅན་ལས་འབྲས་སོགས་ཚད་གྲུབ་གཅིག་ལ་ཅིག་ཤོས་བདེན་པས་སྟོང་པའི་སྟོང་ཉིད་སྟོང་ཉིད་མཚན་ཉིད་པ་དང༌། དོན་དམ་བདེན་པར་འདོད་པའི་འདོད་པ་ཐ་ཆད་དམ་ཉི་ཚེ་བ་མུ་སྟེགས་ཅན་གྱི་ལུགས་སུ་འགྱུར་རོ། །ཀུན་རྫོབ་ཀྱི་ལས་འབྲས་དང་གཟུང་སོགས་སྐྱེ་འགག་འཁྲུལ་ངོ་དང་སྣང་ཙམ་གྱི་ངོར་མ་ཡིན་པར་མ་འཁྲུལ་པ་མི་བསླུ་བའི་གྲུབ་རྟེན་གྱི་ངོ་ནས་འཇོག་ན། ལང་གཤེགས་ལས།
ཇི་ལྟར་རབ་རིབ་ཅན་དག་གིས། །
སྐྲ་ཤད་ལོག་པར་འཛིན་པ་ལྟར། །
དེ་བཞིན་དངོས་པོར་རྟོག་པ་འདི། །
བྱིས་པས་ལོག་པར་རྣམ་པར་བརྟགས། །
ཞེས་དང༌། མགོན་པོ་ཀླུས་རྩ་ཤེར།
སྐྱེ་བ་དང་ནི་འཇིག་པ་དང༌། །
མཐོང་ངོ་སྙམ་དུ་ཁྱོད་སེམས་ན། །
སྐྱེ་བ་དང་ནི་འཇིག་པ་དག །
གཏི་མུག་ཉིད་ཀྱིས་མཐོང་བ་ཡིན། །
ཅེས་དང༌། ལྷག་པར་ཀུན་རྫོབ་ཀྱི་རང་ལྡོག་གི་སྣང་ཙམ་གྱི་ཆ་སྟོང་པ་ཉིད་མ་ཡིན་ན་ཆོས་ཉིད་སྟོང་པ་ཉིད་དུ་གནས་པ་ཁོ་ན་ལ་ཀུན་རྫོབ་སྣང་ཙམ་ཡང་མི་རུང་བར་བཟློག་དོན་དང༌། སྒྲས་ཟིན་ལ་སྣང་ཙམ་སྟོང་ཉིད་ཁོ་ན་ཡིན་པས་སྟོང་ཉིད་ཁོ་ན་ལས་སྣང་ཙམ་འཐད་པ་ཡང༌། དཔལ་མགོན་ཀླུས།
ཀུན་རྫོབ་སྟོང་པ་ཉིད་དུ་བཤད། །
སྟོང་ཉིད་ཁོ་ན་ཀུན་རྫོབ་སྟེ། །
བྱས་དང་མི་རྟག་ཇི་བཞིན་དུ། །
མེད་ན་མི་འབྱུང་ངེས་ཕྱིར་རོ། །
ཞེས་དང༌། བདེན་པ་གཉིས་ཀ་སྟོང་པ་ཉིད་ཡིན་པ་ལས་ཀུན་རྫོབ་ནི་སྐྱེས་ཙམ་ནས་སྟོང་པ་ཉིད་ཡིན་ལ། སྐྱེས་ཙམ་པ་ཡང་བཏགས་ངོའམ་འཕགས་པའི་མཉམ་གཞག་གི་གཟིགས་ངོ་ན་མ་སྐྱེས་པའི་སྟོང་པ་དོན་དམ་པ་ཉིད་དེ། དེ་མངོན་དུ་བྱས་པས་སྐྱེ་བའི་སྟོང་ཉིད་སྐྱེ་འགག་སོགས་ཀྱི་མཚན་མར་སྣང་བ་དང་དེར་འཛིན་ཐམས་ཅད་གྲོལ་བས་དོན་དམ་བདེན་པའི་སྟོང་ཉིད་ལ་བསྔགས་པ་ནི། མགོན་པོ་ཀླུས།
མ་སྐྱེས་པ་ཡི་སྟོང་ཉིད་གཅིག །
གཅིག་ནི་སྐྱེས་པས་སྟོང་པ་སྟེ། །
མ་སྐྱེས་པ་ཡི་སྟོང་པ་མཆོག །
སྐྱེས་པའི་སྟོང་པ་འཇིག་པར་བྱེད། །
ཅེས་སོ། །འོ་ན་སྐྱེས་མ་སྐྱེས་ཀྱི་སྟོང་ཉིད་དེ་ཐ་དད་དམ་ཞེ་ན། སྐྱེ་བའི་སྟོང་ཉིད་ནི་སྐྱེ་བའི་གནས་ཚུལ་ཇི་ལྟ་བར་མ་ཤེས་པ་དང༌། མི་སྐྱེ་བའི་སྟོང་ཉིད་ནི་སྐྱེ་བའི་གནས་ཚུལ་ཅི་ལྟ་བར་ཤེས་པ་ཙམ་ལ་སྐྱེ་བ་དང་མི་སྐྱེ་བའི་སྟོང་པ་ཉིད་ཅེས་བཏགས་པ་ཡིན་གྱི། དེ་གཉིས་ཀྱི་སྟོང་པ་ཉིད་ལ་དམན་མཆོག་གམ་ངོ་བོ་ཐ་དད་པ་མིན་ཏེ། ཡུམ་ལས། རབ་འབྱོར་གཟུགས་ཡོངས་སུ་དག་པ་གང་ཡིན་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་གང་ཡིན་པ་དེ་ནི་གཟུགས་ཡོངས་སུ་དག་པ་སྟེ། དེ་ལྟར་ན་གཟུགས་ཡོངས་སུ་དག་པ་དང་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་འདི་ལ་གཉིས་སུ་མེད་དེ་གཉིས་སུ་བྱར་མེད་པས་སོ་སོ་མ་ཡིན་ཐ་མི་དད་དོ། །
ཞེས་རྒྱ་ཆེར་གསུངས་སོ། །ཆོས་ཅན་ཀུན་རྫོབ་པའི་དངོས་པོ་དོན་བྱེད་པ་ལྟར་སྣང་བ་ནི་རྨི་ལམ་གྱི་རྟ་གླང་ལྟར་གདོད་ནས་མ་སྐྱེས་པ་ནི་བྱང་ཆུབ་སེམས་འགྲེལ་ལས།
དོན་མཚུངས་པ་ཡི་དོན་བྱེད་པ། །
རྨི་ལམ་གནོད་པ་བཞིན་མིན་ནམ། །
རྨི་ལམ་སད་པའི་གནས་སྐབས་ལ། །
དོན་བྱེད་པ་ལ་ཁྱད་པར་མེད། །
ཅེས་འབྱུང་བའི་ལུང་རྣམས་སྒྲ་ཇི་བཞིན་མིན་པ་ཁོ་ནར་ཁས་ལེན་དགོས་པར་འགྱུར་རོ། །ཀུན་རྫོབ་སྣང་བ་ལྟར་མི་བསླུ་བར་བདེན་ན། ཇི་སྐད་དུ། མྱ་ངན་༼འདིའི་མྱང་འདས་ཀྱང་རང་བཞིན་མྱང་འདས་ལ་བརྗོད་དགོས་ཏེ། ཅི་ཁ་ཅིག་ལུགས་ལྟར་ལྷག་མེད་མྱང་འདས་ལྟ་བུ་ལ་འཆད་ན་ཆེས་འཁྲུལ་བར་འགྱུར་ཏེ། དཔེར་ན་ཤཱཀྱ་བས་མྱང་འདས་བདེན་གཅིག་པུ་དེ་ལས་ཉོན་དང་གཟུང་འཛིན་སོགས་ཀྱི་སྟོང་པའི་སེམས་རང་རིག་རང་གསལ་དེ་ཡིན་པ་དང༌། དེ་ལྟར་རྟོགས་པའི་ཟག་མེད་ཀྱི་ཤེས་རབ་དེ་ཉིད་མྱང་འདས་ཡིན་པར་བཤད་པ་ལྟ་བུ་ཆེས་ནོར་བ་འབྱུང་བའི་ཕྱིར་ཏེ། ཆོས་ཅན་སེམས་རང་རིག་རང་གསལ་གྱི་ཆ་ཀུན་རྫོབ་བདེན་པ་མ་ཡིན་ན་ཆོས་ཅན་བེམས་པོ་རིག་པ་དང་བྲལ་བའང་ཀུན་རྫོབ་བདེན་པ་མིན་ཅིང་དོན་དམ་བདེན་པ་ཡིན་པར་སྨྲ་ན་ཁྱེད་ཀྱི་འགོག་ལེགས་པར་དགོངས། མཆན།༽
འདས་པ་བདེན་གཅིག་པུ། །
རྒྱལ་བ་རྣམས་ཀྱིས་གང་གསུངས་པ། །
དེ་ཚེ་ལྷག་མ་ལོག་མིན་ཅེས། །
མཁས་པ་སུ་ཞིག་རྟོག་མི་བྱེད། །
ཅེས་པའི་ལུང་ཡང་བཟློག་སྟེ་འདོན་རིགས་སོ། །ཡང་ཀུན་རྫོབ་ལས་དོན་དམ་གཞན་ཡིན་པར་མ་གྲུབ་སྟེ། ཀུན་རྫོབ་ཇི་ལྟར་སྣང་བ་དེ་དང་དེར་བསླུ་མེད་དུ་བདེན་པའི་དོན་ཅན་དེས་ཀུན་རྫོབ་བདེན་པ་རང་གི་མཚན་ཉིད་ཀྱིས་གྲུབ་པའམ་བདེན་པར་གྲུབ་པས་སྟོང་པ་དེས་ཀུན་རྫོབ་བདེན་པ་དེ་མི་འདོར་བའི་ངང་ཚུལ་ཅན་གྱིས་བདེན་གཉིས་རང་བཞིན་གཞན་མ་ཡིན་པའོ་ཞེས་ཟེར་ན། ཀྱེ་མ་དེ་ལྟར་ན་ནི་ཀ་བུམ་དེས་ཀ་བུམ་དེ་རི་བོང་གི་རྭར་གྲུབ་པས་སྟོང་པ་དེ་མི་འདོར་བའི་ངང་ཚུལ་ཅན་ཡིན་པའི་ཕྱིར། ཀ་བུམ་དང་རི་རྭ་མ་གྲུབ་པ་གཉིས་ཀྱང་རང་བཞིན་གཞན་མ་ཡིན་པར་ཐལ་ལོ། །མདོར་ན་ཀུན་རྫོབ་ཚད་གྲུབ་ཀྱི་བདེན་པ་ལྟ་ཞོག །གདོད་མ་ནས་ཡོད་པ་ཙམ་ཡང་མིན་ཏེ། ཡེ་ཤེས་སྣང་རྒྱན་ལས།
རྟག་ཏུ་སྐྱེ་མེད་ཆོས་ནི་དེ་བཞིན་གཤེགས། །
ཆོས་རྣམས་ཐམས་ཅད་དེ་བཞིན་གཤེགས་དང་འདྲ། །
བྱིས་པའི་བློ་ཅན་མཚན་མར་འཛིན་པ་རྣམས། །
འཇིག་རྟེན་དག་ན་མེད་པའི་ཆོས་ལ་སྤྱོད། །
ཅེས་དང༌། ཆོས་ཡང་དག་པར་བསྡུས་པ་ལས། སྐྱེ་བ་མེད་པ་ནི་བདེན་གྱི། ཆོས་གཞན་བདེན་པ་མ་ཡིན་ནོ་ཞེས་གསུངས་སོ། །ཡང་ཐོག་མེད་ནས་དངོས་འཛིན་གྱིས་མིག་རབ་རིབ་ཏུ་གྱུར་པ་དག་གིས། ཀུན་རྫོབ་ཀྱི་སྐྱེ་འགག་སོགས་ཐ་སྙད་ཀྱི་ཚད་མས་མ་གྲུབ་ན་རང་རྒྱུད་པའི་སློབ་དཔོན་དག་གིས་ཀུན་རྫོབ་ཏུ་སྐྱེ་སོགས་ཞལ་གྱིས་མི་བཞེས་པར་འགྱུར་ལ། དེའང་མ་ཡིན་ཏེ། དབུ་མ་བདེན་གཉིས་ལས།
རྩོད་ངན་གྲགས་པ་ཁ་ཅིག་ནི། །
ཡང་དག་པར་དངོས་མ་སྐྱེས་པ། །
མོ་གཤམ་བུ་ལ་སོགས་བཞིན་དུ། །
ཀུན་རྫོབ་ཏུ་ཡང་མི་སྐྱེ་ཟེར། །
ཅེས་འབྱུང་བའི་ཕྱིར་དོགས་པ་སྐྱེ་སྲིད་ན་ལུང་དེས་ཀུན་རྫོབ་སྟེ་འཁྲུལ་ངོའམ་བསླུ་ངོ་ཙམ་དུ་སྐྱེ་བ་ཙམ་གྱིས་ཐ་སྙད་རྟགས་ཀྱི་དགག་བྱ་མ་ཡིན་པར་བསྟན་པ་ཙམ་གྱིས་ཀུན་རྫོབ་ཐ་སྙད་ཀྱི་ཚད་མས་གྲུབ་པར་བསྟན་པར་མི་འགྱུར་ཞིང༌། ཐ་སྙད་པ་ལ་ཚད་མ་མེད་པ་ཡང་ལུང་དེ་ཉིད་ཀྱིས་བསྟན་ཏེ། ཐ་སྙད་ནི་ཡང་དག་པར་མ་སྐྱེས་པའི་དངོས་པོ་ཡིན་ལ། དེ་དང་དེ་འཛིན་པའི་ཚད་མ་ནི་མོ་གཤམ་གྱི་བུ་དང་འདྲ་བར། ཇི་སྐད་དུ།
ཡང་དག་པར་དངོས་མ་སྐྱེས་པ། །
མོ་གཤམ་བུ་ལ་སོགས་བཞིན་དུ། །
ཞེས་གསུངས་པའི་ཕྱིར། ཡང་ཁ་ཅིག །ཀུན་རྫོབ་ཐ་སྙད་ཀྱི་ཚད་མས་གྲུབ་སྟེ། ཀུན་རྫོབ་མཐོང་ཐོས་ཀྱི་ཤེས་པ་དགག་བྱ་མ་ཡིན་པར་གསུངས་པའི་ཕྱིར་ཏེ། ཞི་བ་ལྷས།
ཇི་ལྟར་མཐོང་ཐོས་ཤེས་པ་དག །
འདིར་ནི་དགག་པར་བྱ་མིན་ཏེ། །
འདིར་ནི་སྡུག་བསྔལ་རྒྱུར་གྱུར་པ། །
བདེན་པར་རྟོག་པ་བཟློག་བྱ་ཉིད། །
ཅེས་འབྱུང་བའི་ཕྱིར་སྙམ་ན། ལུང་དེས་ཀུན་རྫོབ་མཐོང་ཐོས་ཀྱི་འཁྲུལ་པ་དང་བསླུ་ཆོས་ཀྱི་སྣང་བ་འདི་བཙན་ཐབས་སུ་འགོག་མི་ནུས་ཀྱི། མཐོང་ཐོས་ཀྱི་ཤེས་པ་སྐྱེ་བའི་འཁྲུལ་རྒྱུའི་རྟོག་པ་མངོན་གྱུར་སྤངས་ན་ཀུན་རྫོབ་པའི་མཐོང་ཐོས་ཤེས་པ་དང་བཅས་པའི་མཚན་འཛིན་བཟློག་ལ། རྟོག་པའི་ས་བོན་སྤངས་པ་ན་ཀུན་རྫོབ་ཏུ་མཐོང་ཐོས་ཀྱི་ཤེས་པའི་མཚན་མ་ཐམས་ཅད་རང་སར་ཞི་བས་རྒྱུ་བཟློག་ན་འབྲས་བུ་བཟློག་གི། རྒྱུ་མ་བཀག་པར་འབྲས་བུ་མི་བཟློག་པར་བསྟན་པས། ཀུན་རྫོབ་ཐ་སྙད་ཀྱི་ཚད་མས་གྲུབ་པར་བསྟན་པར་ག་ལ་འགྱུར་ལེགས་པར་སོམས་ཤིག །ཡང་ཀུན་རྫོབ་ཐ་སྙད་པའི་ཚད་མས་མ་གྲུབ་ན་ཀུན་རྫོབ་ཏུ་ལས་རྒྱུ་འབྲས་ཀྱི་འབྲེལ་བ་བསླུ་མེད་ཀྱང་མི་འབྱུང་བར་འགྱུར་སྙམ་པ་དེ་ནི་ཀུན་རྫོབ་པའི་རྒྱུ་འབྲས་ཐ་སྙད་པའི་ཚད་མས་མ་གྲུབ་ཀྱང༌། རྟེན་ཅིང་འབྲེལ་བར་འབྱུང་བའི་སྣང་བའི་ཆ་ནས་ལས་རྒྱུ་འབྲས་བསླུ་མེད་ཉམས་སུ་མྱོང་བར་མི་འགལ་ལ། ཀུན་རྫོབ་ཐ་སྙད་པའི་ཚད་མས་གྲུབ་པའི་དངོས་པོར་ཡོད་ན་རྒྱུ་རང་གི་ངོ་བོས་གྲུབ་པའི་དངོས་པོར་ཡོད་དགོས་ལ། དེ་ཡོད་ན་འབྲས་བུ་བསྐྱེད་པ་རྐྱེན་ལ་བལྟོས་པ་མེད་པར་འགྱུར་ཞིང༌། མ་བལྟོས་པར་ནི་སྐྱེ་བ་ཙམ་པོའང་མི་སྲིད་པས། དེ་ལྟར་ན་འཇིག་རྟེན་ཐམས་ཅད་ཆད་པར་འགྱུར་རོ་ཞེས་དབུ་མ་རིན་ཆེན་སྒྲོན་མར་མགོན་པོ་ཀླུས།
དངོས་པོར་ཁས་ལེན་ཡོད་ན་ནི། །
དེ་ལ་ཆད་སོགས་འཇིགས་པ་འབྱུང༌། །
དངོས་པོར་ཁས་ལེན་མེད་རྣམས་ལ། །
ཆད་སོགས་འཇིག་པ་ག་ལ་འབྱུང༌། །
གལ་ཏེ་དངོས་ཤིག་ཡོད་ན་ནི། །
དེ་ལ་འཇིག་རྟེན་མཐའ་ཡོད་དང༌། །
མཐའ་མེད་ལ་སོགས་པར་ཡང་འགྱུར། །
ཞེས་གསུངས་པ་མ་ཡིན་ནམ། ཁྱད་པར་ཀུན་རྫོབ་པའི་ཟག་བཅས་ཀྱི་ལས་སྣང་ཐ་སྙད་པའི་ཚད་མས་གྲུབ་ན། ལས་སྣང་དེ་མ་འཁྲུལ་བ་ཡང་ཁས་ལེན་རིགས་དགོས་ལ། དེ་ཡང་ཁས་ལེན་པར་ནུས་པ་མ་ཡིན་ཏེ། སློབ་དཔོན་འཕགས་པ་ལྷས། འཁྲུལ་པས་འཁྲུལ་པ་བསླུ་ཞིང་བསླུས་པས་འཁྲུལ་པ་འགྲུབ། །འཁྲུལ་པའི་དབང་གིས་ཡང་དག་དོན་ལ་སེམས་ཅན་འཁྲུལ། །རྒྱུ་ལ་འཁྲུལ་ཏེ་འབྲས་བུ་ངན་སོང་གསུམ་དུ་འཁྲུལ། །ཞེས་འབྱུང་བའི་ཕྱིར་རོ། །ཡང་མ་རིག་པས་བསླད་པའི་འཁྲུལ་པའི་སྣང་བས་འཁྲུལ་གོ་མི་ཆོད་པའོ་སྙམ་ན། འོ་ན་མ་རིག་པས་བསླད་པའི་སྒྲིབ་པས་སྒྲིབ་གོ་མི་ཆོད་པར་མཚུངས་ལ། དེ་འདོད་ན་དེའི་ཕྱིར་མ་རིག་པའི་སྒྲིབ་པས་བསྒྲིབས་པ་དེ་མ་བསྒྲིབས་པར་ཡང་འགྱུར་ལ། དེ་འདོད་ན་ནི་གང་ལའང་ཡིད་བརྟན་དུ་མི་རུང་བར་འགྱུར་རོ། །ཡང་ཀུན་རྫོབ་ཀྱི་སྐྱེ་འགག་སོགས་འཁྲུལ་ངོ་དང་བརྫུན་སྣང་ཙམ་གྱི་ངོར་མིན་པར་དེ་དང་དེར་བསླུ་མེད་དུ་གྲུབ་བདེན་ཅན་ཡིན་ན། སློབ་དཔོན་ཟླ་བས། གནས་ཚོད་དུ་རི་མོའི་བ་ལས་འོ་མ་མི་འབྱུང་བ་བཞིན་གོང་བུའི་བ་ལས་ཀྱང་འོ་མ་དེ་དང་དེར་བསླུ་མེད་གྲུབ་བདེན་ཅན་དུ་མི་འབྱུང་བར་བརྫུན་མཉམ་དང༌། རི་མོ་དང་གོང་བུའི་བ་གཉིས་ཀ་ཡང་འོ་མས་སྟོང་མཉམ་དང༌། འཁྲུལ་ངོའམ་སྣང་ངོ་ཙམ་དུ་གོང་བུའི་བ་ལས་འོ་མ་འབྱུང་དུ་རུང་ན་འཁྲུལ་ངོའམ་སྣང་ཙམ་དུ་རི་མོའི་བ་ལའང་འོ་མ་འབྱུང་བ་ཅིས་མི་རུང་ཞེས་རི་མོའི་བ་འཇོ་བ་གཞན་ལ་བསྟན་པར་མཛད་པའི་ཕྱིར། ཀུན་རྫོབ་ཀྱི་བདེན་པ་ཚད་མས་གྲུབ་པ་ལ་གནོད་པར་འགྱུར་བ་དང༌། ཚད་མས་གྲུབ་ན་ཚད་མ་སྟོབས་ལྡན་གཞན་གྱིའང་གནོད་པར་འགལ་བའི་ཕྱིར། ཡང་དེ་ལྟར་སློབ་དཔོན་གྱིས་བསྟན་པ་དེ་ཆོས་ཅན། ཀུན་རྫོབ་ཀྱི་ཆོས་ཉིད་དོན་དམ་སྟོང་ཉིད་དུ་རྟོགས་པའི་དབང་གིས་མ་ཡིན་པར་འགྱུར་ལ། དེ་འདོད་ན། དེ་འཕགས་པས་དེ་ཉིད་རྟོགས་པའི་གྲུབ་མཚན་དུ་ཡང་མི་འགྱུར་བའི་ཕྱིར་རོ། །
ཡང་སློབ་དཔོན་ལ་ལ་རྡོའི་ཀ་བ་སྟོང་པ་མིན་ནམ་ཟེར་བ་ལ། ཡིན་གསུངས་ནས་རྡོའི་ཀ་བ་ཐལ་བྱུང་དུ་མཛད་ནས་ཀུན་རྫོབ་བདེན་པ་ཚད་གྲུབ་མ་ཡིན་པར་གསལ་བ་དང༌། དེ་ཚད་གྲུབ་ཡིན་ན་དེ་ལྟར་མཛད་པ་དེ་འཕགས་པས་དེ་ཉིད་རྟོགས་པའི་གྲུབ་མཚན་དུའང་མི་འགྱུར་རོ། །དེའང་འདོད་ན། ཚིག་གསལ་གྱི་མཇུག་ཏུ། རི་མོར་བྲིས་པའི་བ་དྲུས་མ་ལ་འོ་མ་བཞོས་པས་བདེན་པར་ཞེན་པ་བཟློག་པར་མཛད་པ་ཞེས་གསུངས་པའང་མི་འཐད་པར་འགྱུར་ཏེ། འཕགས་པས་དེ་ཉིད་རྟོགས་ནས་སྐྱེ་བོ་ངན་པའི་བདེན་ཞེན་བཟློག་པའི་ཆེད་དུ་རི་མོར་བྲིས་པའི་བ་ལ་འོ་མ་འཇོ་བར་མཛད་པ་མ་ཡིན་པའི་ཕྱིར་རོ། །དེ་ལྟར་བརྗོད་ནས་ད་ནི་ཐུན་མོང་མིན་པ་གསང་སྔགས་ཀྱི་ཚུལ་གྱི་སྟོང་པ་ཉིད་སྐྱེ་བ་མེད་པར་རྟོགས་པའི་རླུང་སེམས་དབྱེར་མེད་ནི། རྡོ་རྗེ་གུར་ལས།
ཤེས་རབ་ཕ་རོལ་ཕྱིན་པའི་ཐབས། །
དེ་ནི་རྣལ་འབྱོར་མར་བརྗོད་དོ། །
ཕྱག་རྒྱ་ཆེན་པོར་རབ་སྦྱོར་བས། །
གང་ཕྱིར་དེ་ཉིད་ལ་འཇུག་པ། །
རྣལ་འབྱོར་མ་ཡི་རྒྱུད་ཅེས་བྱ། །
ཞེས་པས་ཐུན་མོང་བའི་སྟོང་ཉིད་རྣམ་མེད་འདིར་རྣམ་བཅས་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་པ་བཞིའི་བདག་ཉིད་ཀྱི་ལྷ་མོ་ལས་དང་ཡེ་ཤེས་དང་ཕྱག་རྒྱ་ཆེན་མོའི་གཟུགས་སུ་གནས་པ་ལ། དགའ་བཞིའི་སྐད་ཅིག་མ་བཞིའི་ཐབས་ཀྱི་སྦྱོར་བས་མངོན་དུ་བྱེད་པ་ནི་རྣལ་འབྱོར་མ་རྒྱུད་དུ་བརྗོད་ལ། དེ་མངོན་དུ་བྱས་པས་སྒྲིབ་གཉིས་ཀྱི་ས་བོན་བག་ཉལ་རྣམས་སྤངས་ནས་རླུང་སེམས་དབྱེར་མེད་ཀྱི་ཆོས་གཟུགས་ཀྱི་སྐུར་འཚང་རྒྱ་བ་ཡིན་ནོ། །འོ་ན་བདེ་ཆེན་རླུང་སེམས་དབྱེར་མེད་དང་སྦྱོར་རྒྱུའི་སྐྱེ་མེད་རླུང་སེམས་དབྱེར་མེད་མཆོག་ཏུ་གྱུར་པའང་ཕྱི་མ་འདི་གཉིས་ལ་བཟུང་ངོ༌། །
གཉིས་པ་༼རིམ་པ་ཅན་གྱི་ལམ་དངོས་ལ་འཁྲིད་པ༽ལ་བདེ་ཆེན་དང་སྐྱེ་མེད་ཀྱི་རླུང་སེམས་གཉིས་མེད་ལས། དང་པོ་༼བདེ་ཆེན༽ལ་གཏུམ་མོ་རླུང་སེམས་གཉིས་མེད། སྒྱུ་ལུས་རླུང་སེམས་གཉིས་མེད། འཕོ་བ་རླུང་སེམས་གཉིས་མེད་གསུམ་ལས། དང་པོ་༼གཏུམ་མོ་རླུང་སེམས་གཉིས་མེད༽ལ་རླུང་ལུས་ལ་གཞུག་པ། སེམས་ལ་གཞུག་པ། འོད་གསལ་དུ་གཞུག་པའོ། །དང་པོ་༼རླུང་ལུས་ལ་གཞུག་པ༽ལ་གཏུམ་མོ་ཡེ་ཤེས་ཀྱིས་གཞི་བཟུང་བ་དང༌། བཟུང་བ་ལ་སྲོག་ཞུགས་གནས་ཐིམ་འགྲོས་ཀྱིས་བྱང་སེམས་དག་པ་མཐར་ཕྱིན་དུ་བྱེད་པའོ། །དང་པོ་༼གཏུམ་མོ་ཡེ་ཤེས་ཀྱིས་གཞི་བཟུང་བ་༽ལ་བསྐྱེད་རིམ་ནས་རྫོགས་རིམ་ལ་ཇི་ལྟར་འཇུག་པ་དང༌། རྫོགས་རིམ་ཉིད་ལ་ཇི་ལྟར་འཇུག་པའོ། །དང་པོ་༼བསྐྱེད་རིམ་ནས་རྫོགས་རིམ་ལ་ཇི་ལྟར་འཇུག་པ་༽ནི།
སྤྱིར་སྐུ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་དམ། སུ་རྡོ་རྗེ་རྣམ་པར་སྣང་མཛད་ཀྱི་ཁྲིད་ཅེས་པ་འདི་ལ་ཕ་རྒྱུད་པ་ལུས་དབེན་གྱི་རིམ་པ་ཞེས་འབྱུང་བའི་ལུས་དབེན་ལའང་བསྐྱེད་རིམ་གྱི་ལུས་དབེན་དང༌། རྫོགས་རིམ་གྱི་ལུས་དབེན་གཉིས་ལས། བསྐྱེད་རིམ་པའི་ལུས་དབེན་ནི། ལུས་ཀྱི་རྣམ་པ་རིལ་པོར་སྦྱོང་བ་ལས་ཁྱད་པར་དུ་བྱས་པའི་ཆ་ཤས་སོ་སོ་ནས་ལྷ་སྔགས་སྟོང་པར་སྦྱང་བའི་ལུས་དཀྱིལ་དང༌། དཀྱིལ་འཁོར་ཉེར་བསྡུ་དང༌། ལྷག་མོས་དང༌། ཡུལ་ལྔ་དང༌། དབང་ལྔ་ལྷ་ཕོ་མོའི་སྙོམས་འཇུག་གི་བདེ་བ་ལམ་བྱེད་ཀྱི་སྐབས་ལྟ་བུ་ཡིན་ལ། རྫོགས་རིམ་གྱི་ལུས་དབེན་ནི། ཕུང་པོ་ལྔ། ཁམས་བཞི། དབང་པོ་ལྔ། ཡུལ་ལྔ། ཡེ་ཤེས་ཏེ་ཉི་ཤུ་ལ་རེ་རེ་ལ་རིགས་ལྔར་ཕྱེ་ནས་རིགས་བརྒྱར་བསྒོམ་སྟེ། དེའང་བསྐྱེད་རིམ་ལྟར་ལྷར་བསྐྱེད་ནས་བསྒོམ་པ་མ་ཡིན་གྱི། སྨན་པ་མཁས་པ་ནགས་སུ་ཞུགས་པས་ཅི་མཐོང་སྨན་དུ་ངོ་ཤེས་པ་ལྟར། གང་སྣང་བདེ་ཆེན་གྱི་ཡེ་ཤེས་བསྐྱེད་པའི་སངས་རྒྱས་ཀྱི་རྡུལ་ཕྲ་རབ་ལས་སྒྲུབ་པའི་ལྷག་པའི་ལྷ་ཡབ་ཡུམ་ཞལ་སྦྱོར་དུ་ལྷག་ལྷག་ཏུ་ཤེས་པ་དང་ཤར་བའི་སྒོ་ནས་ལྷར་སྒྲུབ་པ་ནི་ཤེས་བྱ་ཐུན་མོང་མིན་པའོ། །
དེས་ན་རྫོགས་རིམ་ལ་འཇུག་པའི་བསྐྱེད་རིམ་ལའང་ཕྱི་དཀྱིལ་ལས་ལུས་དཀྱིལ་ཉིད་རྫོགས་རིམ་གྱི་རྟོགས་པ་སྐྱེད་བྱེད་དུ་བསྔགས་པ་དང༌། རྡུལ་ཚོན་གྱི་དཀྱིལ་འཁོར་ལས་ལུས་དཀྱིལ་གྱི་དཀྱིལ་འཁོར་དུ་དབང་ཐོབ་པ་རྒྱུད་ལ་བྱིན་རླབས་འཇུག་ཕུལ་ཆེ་བར་གྲུབ་བོ། །མ་རྒྱུད་པ་རྩའི་རྣལ་འབྱོར་གྱིས་ལུས་སྐུ་རྡོ་རྗེ་སྒྲུབ་པར་བྱེད་པ་ལའང༌། རྩ་ལྷ་སྔགས་ཀྱི་ངོ་བོར་བསྐྱེད་ནས་དག་པ་དང་བདེ་བས་རྒྱས་འདེབས་པ་བསྐྱེད་རིམ་དང༌། ཐུན་མོང་བའི་རྩའི་རྣལ་འབྱོར་དང༌། རྩ་ལྷ་སྔགས་ཀྱི་རྒྱུའི་ངོ་བོར་གདོད་ནས་གྲུབ་པ་སྟེ། ལྷ་དང་དེ་ཉིད་བདེ་བ་ཆེན་པོ་དང་རིག་པ་རྣམ་དག་གསུམ་གྱིས་རྒྱས་བཏབ་ནས་བསྒོམ་པ་རྫོགས་རིམ་ཐུན་མོང་མ་ཡིན་པའི་རྩའི་རྣལ་འབྱོར་དུ་གསུངས་པས། རྩ་དང་རླུང་དཔའ་བོ་དང་དཔའ་མོར་བསྒོམ་པའི་བསྐྱེད་རིམ་གང་ལ་ཡོད་པ་དེ་ལ་ནི་མི་ཟབ་པའི་རྫོགས་པའི་རིམ་པ་ཞེས་བྱ་བའང་ཕྱོགས་འདི་པའི་བླ་མ་ཁ་ཅིག་གིས་གསུང་ངོ༌། །
འོ་ན་རྫོགས་རིམ་གྱི་སྒོ་ནས་ཡེ་ཤེས་ཀྱི་སྐུ་སྒྲུབ་པ་འདི་ལ་སྔོན་འགྲོ་དབེན་པ་གསུམ། དངོས་གཞི་རིམ་པ་གཉིས་ལས། ལུས་དབེན་ནས་ཡེ་ཤེས་ཀྱི་སྐུ་བསྐྱེད་པ་དང༌། སྒྱུ་ལུས་ནས་ཡེ་ཤེས་ཀྱི་སྐུ་དང་པོར་འགྲུབ་པར་བཞེད་པས། ཡེ་ཤེས་ཀྱི་སྐུ་བསྐྱེད་པ་འདི་སྔགས་ཀྱི་སྐུ་བསྐྱེད་པ་ལས་ཁྱད་དུ་ཇི་ལྟར་འཕགས་ཞེ་ན། སྔགས་ཀྱི་སྐུ་བསྐྱེད་པ་ནི་གནས་སྐབས་སུ་ཐ་མལ་གྱི་ཀུན་ཏུ་རྟོག་པ་དང༌། དེས་བཟུང་བའི་བཏགས་ཆོས་ཀྱིས་དམིགས་པའི་མཚན་མ་རྣམས་ཟིལ་གྱིས་གནོན་པའི་ཆེད་དུ་དང༌། མཐར་ཐུག་རྒྱུ་ལྷན་ཅིག་སྐྱེས་པ་གཞན་དབང་ལྷ་སྔགས་ཀྱི་བདག་ཉིད་དུ་གྲུབ་པ་ལ་དམིགས་ནས་ཕྱི་ནང་གི་ཆོས་ཐམས་ཅད་ལྷར་སྒོམ་པར་བྱེད་པ་ཡིན་ལ། ཡེ་ཤེས་ཀྱི་སྐུ་བསྐྱེད་པ་ནི་ཐ་མལ་གྱི་རྟོག་པ་དང༌། དེས་བཏགས་ཆོས་དེ་དག་བསྒྱུར་བ་ལམ་བྱེད་ཀྱིས་ལྷར་བསྒོམས་པའི་སྟོབས་ཀྱི་གསལ་སྣང་ལ་ལྷར་གསལ་བའི་གསལ་ཆ་ལམ་གྱི་སྦྱང་བྱའི་དྲི་མ་མ་ཡིན་ཀྱང༌། ལྷར་བསྒོམ་པའི་རྟོག་པ་དང་བཏགས་ཆོས་ཉིད་ཀྱི་གྱ་ནོམ་ལྷར་འཛིན་གྱི་ཆ་ལམ་གྱི་སྦྱང་བྱའི་དྲི་མ་ཡིན་པས་ཀུན་རྟོག་ལྷར་འཛིན་གྱི་དྲི་མ་ཐམས་ཅད་བློའི་མདུན་དུ་མི་དམིགས་པར་བྱས་ནས། རྒྱུའི་ལྷན་ཅིག་སྐྱེས་པ་གཞན་དབང་ལྷ་སྔགས་ཀྱི་བདག་ཉིད་དུ་གྲུབ་པ་ཉིད་རྟོག་བྲལ་མ་འཁྲུལ་བའི་ངོ་བོར་ལྷ་སྔགས་སུ་བསྒོམ་ཞིང་འཆར་བའི་སྒོ་ནས་ཁྱད་པར་དུ་འཕགས་པའོ། །
འོ་ན་བསྐྱེད་རིམ་གྱི་སྐབས་སུ་ཡབ་ཡུམ་སྙོམས་འཇུག་གི་དགའ་བཞིའི་འགྲོས་ཀྱིས་བདེ་ཆེན་བསྐྱེད་པ་ཡོད་ཀྱང༌། སངས་རྒྱས་ཀྱི་སྐུའི་དངོས་རྒྱུ་ལྷར་བསྒོམ་པ་ལས་རིང་བས་ཡེ་ཤེས་ཀྱི་སྐུ་བསྐྱེད་པའི་སྐབས་ཀྱི་བདེ་བ་ལྟ་བུའི་བདེ་བ་ཆེས་ཟབ་ཡོད་པ་མ་ཡིན་ལ། ཡེ་ཤེས་ཀྱི་སྐུ་བསྐྱེད་པའི་སྐབས་ཀྱི་བདེ་བ་ཆེས་ཟབ་དེ་ཉིད་ལུས་སམ་རྩ་རྣམ་པར་སྦྱངས་པས་ལྷའི་སྐུར་བསྐྱེད་པ་ན་ཉམས་སུ་མྱོང་བ་ཡིན་ཏེ། སྤྱོད་བསྡུས་སུ།
གཟུགས་བརྙན་ལུག་མ་ལ་སོགས་ལ། །
རྣལ་འབྱོར་འབྱུང་བར་མི་འགྱུར་གྱི། །
བྱང་ཆུབ་སེམས་ལ་རབ་བརྩོན་ན། །
དེ་ལས་རྣལ་འབྱོར་ལྷར་འགྱུར་རོ། །
བདག་ཉིད་སངས་རྒྱས་ཐམས་ཅད་དང༌། །
དཔའ་བོ་ཐམས་ཅད་བདག་ཡིན་ནོ། །
དེ་བས་བདག་ཉིད་ལྷར་སྦྱོར་བས། །
བདག་ཉིད་རབ་ཏུ་བསྒྲུབ་པར་བྱ། །
ཞེས་འབྱུང་བའི་ཕྱིར། དེས་ན་སྔགས་ཀྱི་སྐུ་ལས་ཡེ་ཤེས་ཀྱི་སྐུ་བསྐྱེད་པ་ལ་གེགས་བྱེད་ནི་ཀུན་བཏགས་ལྷར་འཛིན་གྱི་དྲི་མ་དང༌། སྒྲུབ་བྱེད་ནི་སྔགས་ཀྱི་སྐུ་ལེགས་པར་བསྐྱེད་པའི་གསལ་སྣང་དེ་ཉིད་ཀྱིས་ཇི་ལྟར་གྱ་ནོམ་ལྷར་འཛིན་གྱི་རྟོག་པ་དང་བཏགས་ཆ་དེ་མ་ཡིན་ལ། དེར་འཛིན་གྱི་བློ་མི་གསལ་བ་ངང་གིས་ཇེ་ནུབ་ཏུ་སོང་བར་བྱས་རིམ་ནས་རྟོག་བྲལ་མ་འཁྲུལ་བའི་ཤེས་ངོར་སྒྱུ་མ་ལྟ་བུའི་རང་བཞིན་ལྷུན་གྲུབ་ཀྱི་ཡེ་ཤེས་ཀྱི་སྐུའི་གསལ་སྣང་ལ་དམིགས་པའང་ངང་ངམ་ཤུགས་ལ་འཆར་ལ་འཆར་བ་དེ་ཉིད་ཀྱིས་ཀྱང་དེ་ལྟར་སྒྲུབ་པར་བྱེད་དོ། །འདིར་ཤར་ཙོང་ཁ་པ་ཆེན་པོས། བསྐྱེད་རིམ་ནས་རྫོགས་རིམ་དུ་འཕོ་བའི་ལུས་དབེན་ནམ་རྫོགས་རིམ་གྱི་སྐུ་སྒྲུབ་བྱེད་ནི་གསང་བའི་ནོར་བུར་ཕྱག་མཚན་ལ་ཐིག་ལེ་ཕྲ་མོ་བསྒོམས་ནས་རོ་རྐྱང་གི་རླུང་གཉིས་དྷཱུ་ཏིར་སྡུད་པ་ནི་དེའི་ཐབས་ཡིན་ལ། དེ་ལ་བརྟེན་ནས་བདེ་ཆེན་དྲངས་པ་ན་རྫོགས་རིམ་གྱི་ལུས་དབེན་དངོས་གཞི་བསྒོམ་པ་ཡིན་ནོ་ཞེས་གསུངས་ལ། འདིའང་ཆ་ཐམས་ཅད་ནས་འཐད་པར་མ་མཐོང་སྟེ། ལུས་དབེན་བསྒོམ་པའི་སྐབས་སུ་སྲོག་དྷཱུ་ཏིར་སྡུད་པའི་ཆེད་ཀྱི་ཕྲ་མོ་དང་ཐིག་ལེའི་རྣལ་འབྱོར་བསྒོམ་པ་མི་འཐད་པ་མ་ཡིན་ཏེ། ལུས་དབེན་ནས་བཟུང་སྲོག་དྷཱུ་ཏིར་རིམ་གྱིས་སྡུད་པའི་ཆེད་དུ་སྦྱང་དགོས་པའི་ཕྱིར། དེ་ལྟའང་ལུས་དབེན་གྱི་སྐབས་ནས་རླུང་ཐིག་མཆོག་གི་དབུ་མར་སྡུད་ཅིང་ཐིམ་པ་ནི་མ་ཡིན་ལ། ཡིན་ན་དེའི་ཚེ་ས་ཐོབ་པའི་འཕགས་པར་འགྱུར་ཏེ། དྲི་མེད་འོད་ལས། གསང་བ་རྡོ་རྗེ་ནོར་བུའི་རྩེ་མོ་ལས་སྐད་ཅིག་མ་བརྒྱ་ཕྲག་སུམ་ཅུ་རྩ་དྲུག་རྣམས་ཀྱིས་འཕེལ་ཏེ། དེའི་གྲངས་ཀྱིས་སྲོག་རྣམས་བསད་ནས་གསང་བའི་པདྨ་ཐོབ་བོ། །དེའི་ས་གཉིས་སུ་འགྱུར་ཏེ། དེ་བཞིན་དུ་ལྟེ་བ་དང་སྙིང་ག་དང་མགྲིན་པ་དང་དཔྲལ་བར་བཞི་དང་དྲུག་དང་བརྒྱ་དང་ས་བཅུ་རྣམས་སུ་འགྱུར་ཞིང་གཙུག་ཏོར་དུ་སྲོག་ཐམས་ཅད་ཟད་པས་ས་བཅུ་གཉིས་སོ། །ཞེས་འབྱུང་བའི་ཕྱིར། འདོད་ནུས་པ་མ་ཡིན་ཏེ། ལུས་དབེན་གྱི་སྐབས་སུ་དོན་གྱི་འོད་གསལ་མངོན་དུ་མ་བྱས་པའི་ཕྱིར་རོ། །
གཉིས་པ་༼རྫོགས་རིམ་ཉིད་ལ་ཇི་ལྟར་འཇུག་པ༽ནི།
བསྐྱེད་རིམ་གྱི་མཐར་བསྒོམ་པ་ཡིན་ན་ཕྲ་མོའི་༼སྤྱིར་ཕྲ་མོའི་རྣལ་འབྱོར་ལ་བསྐྱེད་རིམ་ལ་བསྟེན་པ་དང་རྫོགས་རིམ་ལ་བསྟེན་པའི་སྐབས་སོ་སོར་ཡོད་པ་ལས། འདིར་ནི་བསྐྱེད་རིམ་གྱི་དབང་དུ་བྱས་པ་ཡིན་གྱི། རྫོགས་རིམ་ལ་ནི་གདོང་གི་སྣ་རྩེར་ཕྲ་མོའི་རྣལ་འབྱོར་བསྒོམ་པ་ནི་སྲོག་རྩོལ་གྱི་ཡན་ལག་དང་ངག་དབེན་གྱི་སྐབས་སུ་གཙོ་ཆེ་ལ། གསང་བའི་སྣ་རྩེར་ཕྲ་མོའི་རྣལ་འབྱོར་བསྒོམ་པ་ནི་འཛིན་པའི་ཡན་ལག་དང་སེམས་དབེན་གྱི་སྐབས་སུ་གཙོ་ལ། སྙིང་གའི་སྣ་རྩེར་ཕྲ་མོའི་རྣལ་འབྱོར་བསྒོམ་པ་ནི་རྗེས་དྲན་གྱི་ཡན་ལག་དང་རིམ་པ་ཕྱི་མ་གཉིས་ཀྱི་སྐབས་སུ་གཙོ་ལ། ས་སྐྱ་པ་གྲགས་པའི་མཚན་གྱིས། རང་བྱིན་རླབས་ལ་དམིགས་བཅས་དམིགས་མེད་གཉིས་སུ་ཕྱེ་ནས། དམིགས་བཅས་ལ་ཟབ་མོ་རྫོགས་པའི་རིམ་པ་དང༌། མི་ཟབ་པ་རྫོགས་པའི་རིམ་པ་གཉིས་གསུངས་ནས། དང་པོ་རང་ལུས་ལ་རྩ་ཐིག་རླུང་གི་གཏུམ་མོའི་ཐིག་ལེ་བསྒོམ་པ་ལ་ངོས་བཟུང་ནས་གཉིས་པ་ཕྱག་རྒྱ་དང༌། སྙོམས་འཇུག་གི་སྐབས་ཀྱི་རྩ་གཉིས་འཛོམ་པའི་རྩེར་ཕྲ་མོའི་དཀྱིལ་འཁོར་བསྒོམ་པ་ལ་ཕྲ་མོའི་རྣལ་འབྱོར་དུ་མཛད་འདུག་གོ །མཆན།༽རྣལ་འབྱོར་བསྡུས་ཟིན་པའི་མོད་ལ་རྫོགས་རིམ་པ་འཇུག་པའམ་སྤྱོད་ལམ་གྱི་སྐབས་ནས་ཡིན་ན་ལྷ་སྔགས་བདེ་ཆེན་རང་རིག་གི་དག་པ་དྲན་པར་བྱས་པའི་མོད་ནས་རྫོགས་རིམ་ལ་འཇུག་པ་ཡིན་ཏེ། དེའང་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་དུ་བྱང་ཆུབ་ཀྱི་སེམས་བསྒོམས་ནས་བསགས་པའི་ལས་ཐམས་ཅད་གཞན་དོན་དང་ཐེག་པ་ཆེན་པོའི་ལམ་དུ་འགྲོ་བར་བྱ་ཞིང༌། རིགས་ཀྱི་བདག་པོ་བླ་མ་མཆོག་སྤྱི་བོར་བསྒོམས་ནས་དབང་བཞི་བླངས་ཏེ་མཆོད་ཅིང་བསྟོད་དེ་གསོལ་བ་བཏབ་པས་ཚོགས་གཉིས་རྫོགས་པར་བྱས་ནས་བདེ་བའི་གདན་ལ་རྐང་པ་རྡོ་རྗེ་སྐྱིལ་ཀྲུང་སྟེང་ངམ་འོག་གང་རུང་དུ་བསྡམས། སྒལ་ཚིག་དྲང་པོར་བསྲང༌། རོ་སྟོད་ཀྱི་འཕེལ་ཁ་བཀྱེད་པའི་གནད་ཀྱིས་མགྲིན་པ་ཡུད་ཙམ་དགུག །མིག་སྣ་རྩེའམ་སྨིན་མཚམས་སོར་བཞིའི་ཐད་དུ་བལྟ། ལྕེ་རྩེ་ཅུང་ཟད་རྐན་ལ་སྦྱར་ཞིང་མཆུ་སོ་རང་བབས་སུ་བཞག །དཔུང་པ་རྒོད་གཤོག་ལྟར་བརྒྱངས་ནས་གྲུ་མོ་ནང་དུ་ཕུལ་ནས་རྡོ་རྗེ་ཐལ་བསྡམས་ཀྱི་མཉམ་གཞག་གྱེན་བསྟན་ནམ་ཁ་དབུབ་གང་རུང་བྱ། ལུས་ཀྲོང་བའི་ཆེད་དུ་སྒོམ་ཐག་པུས་འོག་ནས་དྲང་བ་ཕྲག་པ་གཉིས་ལ་བསྐོན་ནས། ཨོཾ་ཨཱཿཧཱུྃ་ཀཱ་ཡ་ཝཀྲཅིཏྟ་བུ་ཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་པས་ས་གསུམ་གྱི་སྣོད་བཅུད་ཐམས་ཅད་རྟེན་དང་བརྟེན་པར་བཅས་པའི་དཀྱིལ་འཁོར་པ་རབ་འབྱམས་སུ་ཤར་བའི་དབུས་ནས་བདག་ཉིད་བཅོམ་ལྡན་འདས་རྡོ་རྗེ་རྣལ་འབྱོར་མ་གསལ་སྟོང་སྒྲིབ་བྲལ་ཤིན་ཏུ་དམར་བའི་མདོག་ཅན། བདེ་བ་བཟོད་མེད་དུ་འབར་བའི་ཉམས་ཀྱིས་སྐུའི་གནས་མཐོ་བ་རྣམས་ཅུང་ཟད་སྨུག་པ་རྒྱ་སྐྱེགས་ཀྱིས་ཁ་བཀུག་པ་ལྟ་བུར་གསལ་བའི་ལུས་ཀྱི་དབུས་དྲང་པོ་ནས་དྷཱུ་ཏི་སྔོན་པོ། ཡར་སྣེ་སྣ་ཚོགས་རྡོ་རྗེའི་རྩིབས་ཅན་གྱི་འཁོར་ལོས་སྤྲས་པའི་ཚངས་བུག་གི་བར་དང༌། མར་སྣེ་གསང་བའི་པདྨའི་འདབ་མ་ལ་ཟེའུ་འབྲུའི་ཚུལ་དུ་གནས་པ་གཡས་རོ་མ་དམར་པོ་དང༌། གཡོན་རྐྱང་མ་དཀར་པོའང་དབུ་མའི་རང་ཚད་དང་མཉམ་པ། དབུ་མ་གྲོ་སོག་འབྲིང་པོ་ཙམ་དང༌། རོ་རྐྱང་གྲོ་སོག་ཕྲ་ཤོས་ ༼དབུ་རྐྱང་རོ་གསུམ་གྱི་མར་སྣ་ལ་སྐྱེས་པའི་ལུས་ལ་གཡས་རོ་མས་བཤང་བ། གཡོན་རྐྱང་མས་གཅི་བ། དབུས་དབུ་མ་ས་ཁུ་བ་འཕེན་ནོ། །བུད་མེད་ཀྱི་ལུས་ལ་གཡས་རོ་མས་རྡུལ། གཡོན་རྐྱང་མས་སྙིང་སྟོབས། དབུས་དབུ་མས་བཤང་བ་འདྲེན་ནོ། །མཆན།༽ཙམ་དུ་བསྒོམ་མོ། ཁ་ཅིག་རོ་རྐྱང་གི་མར་སྣ་དབུ་མའི་ནང་དུ་གུག་པར་བསྒོམ་པ་དང༌། འཁོར་ལོ་བཞི་རེ་རེའི་དབུས་སུ་རོ་རྐྱང་གཉིས་ཀྱིས་དབུ་མ་ལ་འཁྱུད་པའི་མདུད་པ་བྱས་པ་ནས་དྲང་པོར་༼སྤྱིར་སྔགས་འབྲས་བུ་ལམ་བྱེད་ཡིན་པས་འབྲས་བུའི་སངས་རྒྱས་ཀྱི་སྐུ་གསུང་ཐུགས་ཀྱི་རྟེན་བྱེད་པའི་རྣམ་དག་གི་རྩ་གསུམ་པ་ཞིག་སངས་རྒྱས་ཀྱི་སར་ཡོད་པས། དེ་ཉིད་རྣམ་སྨིན་གྱི་རྩ་གསུམ་སྔགས་གྲུབ་དང་ཕྱིས་འབྱུང་སྤྱོད་ཕྱིར་འདིར་རྣམ་པ་ལམ་བྱེད་དུ་བསྒོམ་པ་ཡིན་ནོ། །མཆན།༽འགྲོ་བར་བསྒོམ་པ་ཡོད་དེ། རྣམ་སྨིན་གྱི་ལུས་ལ་རྩ་མདུད་འཆུས་བྱེར་གྱེས་སྐྱོན་གྱི་རྟེན་བྱེད་པ་ལྟར་རྡོ་རྗེའི་ལུས་སྒྲུབ་པའི་སྐབས་ཀྱི་རྡོ་རྗེའི་ལུས་ལ་རྩ་དེ་ལྟར་བསྒོམ་པར་མི་རིགས་ཏེ་སྐྱོན་དུ་མ་འཕེལ་བའི་ཕྱིར།
དེ་ནས་རྩ་འཁོར་གསལ་གདབ་པ་ནི། ལྟེ་བར་རྩ་འདབ་རེ་བཞི་དམར་པོ་ཁ་གྱེན་བསྟན་ཨེ་ཡིག་གི་དབྱིབས་ཅན། སྙིང་གར་རྩ་འདབ་བརྒྱད་དཀར་པོ་ཁ་འོག་བསྟན་ཝཾ་ཡིག་གི་དབྱིབས་ཅན། མགྲིན་པར་རྩ་འདབ་བཅུ་དྲུག་དམར་པོ་ཁ་གྱེན་བསྟན་ཨ་ཡིག་གི་དབྱིབས་ཅན། སྤྱི་བོར་རྩ་འདབ་སོ་གཉིས་དཀར་པོ་ཁ་འོག་བསྟན་ཝཾ་ཡིག་གི་དབྱིབས་ཅན་༼ཨེ་ཡིག་གྲུ་གསུམ་ཝཾ་ཡིག་ཟླུམ་པོའོ། །མཆན།༽དུ་བསྒོམ་མོ། །རྩ་འདབ་ཀྱི་ཕྲ་སྦོམ་ནི། གྲོ་སོག་ཕྲ་ཤོས་ཙམ་དུ་བསྒོམ། དབུ་མ་ལས་གྱེས་པའི་རྩ་འདབ་རོ་རྐྱང་དང་འབྲེལ་བར་མི་བསྒོམ་སྟེ། རྩ་འདབ་ཀྱི་རླུང་དབུ་མར་སྡུད་དགོས་པའི་གནད་ཀྱིས་སོ། །རྩ་འདབ་ཀྱི་རྩ་སྣེའི་སྦུབས་གཡོགས་བཅས་སྒྲིབ་མེད་དུ་བསྒོམ། ཁ་ཅིག་དབུ་མ་འཁོར་ལོ་དང་བཅས་པའི་ཐད་ཀྱི་རོ་རྐྱང་གི་རྩ་བུག་པར་བསྒོམ་པར་ཡོད་ཀྱང་རྩ་དྲལ་བར་བསྒོམས་ན་རྟེན་ཉམས་པར་བསྒོམས་པས་བརྟེན་པ་སེམས་ལ་སྐྱོན་དུ་མ་བསྐྱེད་པའི་ཕྱིར་མི་འཐད་དོ། །
དེ་ནས་སྐུ་བཞིའི་ས་བོན་གྱི་ཡི་གེ་གསལ་གདབ་པ་ནི། ལྟེ་བའི་འཁོར་ལོའི་དྷཱུ་ཏིའི་ནང་དུ་ཨཿཐུང་ཡེ་ཤེས་འབར་བའི་ངོ་བོ་གློག་གི་མདོག་ཅན་དང༌། སྙིང་གའི་འཁོར་ལོའི་དྷཱུ་ཏིའི་ནང་དུ་ཧཱུྃ་སྔོན་པོ་བདུད་རྩི་འཛག་པའི་ཚུལ་ཅན་དྲི་མ་མེད་པར་གསལ་བ་དང༌། མགྲིན་པའི་འཁོར་ལོའི་དྷཱུ་ཏིའི་ནང་དུ་ཨོཾ་ཡེ་ཤེས་འབར་བའི་བདག་ཉིད་གཟི་བརྗིད་མཚུངས་པ་བྲལ་བ་དང༌། སྤྱི་བོའི་འཁོར་ལོའི་དྷཱུ་ཏིའི་ནང་དུ་ཧྃ་དཀར་པོ་བདུད་རྩི་འཛག་པའི་རང་བཞིན་སིམ་པ་མཆོག་ཏུ་སྐྱེད་པར་བྱེད་པ་བསྒོམ་མོ། ཁ་ཅིག་རྩ་དབུ་མ་འཁོར་ལོ་དང་བཅས་བསྒལ་པའི་ནང་ངོས་ལ་ཉེ་བར་བསྒོམ་པ་ཡོད་དེ། དབུ་མ་ལུས་ཀྱི་དབུས་དྲང་པོ་ནས་བསྒོམ་པར་གསུངས་པ་དང་འགལ་བའི་ཕྱིར་འཐད་པར་མ་མཐོང་ངོ༌། །ཡི་གེ་འདི་རྣམས་ཀྱང་བྱང་ཆུབ་ཀྱི་སེམས་དཀར་པོ་དང་དམར་པོའི་ངོ་བོའི་ཐབས་དང་ཤེས་རབ་ཀྱི་བདག་ཉིད་ཅན་ཡིན་པས། ལྟེ་མགྲིན་གྱི་ཡི་གེ་ལ་ཐིག་ལེ་དང༌། སྙིང་སྤྱིའི་ཡི་གེ་ལ་དཔྱིད་དུ་བརྗོད་དེ། སམྦུ་ཊ་ལས།
སྙིང་གའི་ནང་སོན་པདྨ་ནི། །
འདབ་མ་བརྒྱད་པ་སྙིང་པོར་བཅས། །
དེ་ཡི་ནང་དུ་སོན་པའི་རྩ། །
མར་མེ་རང་གི་ངོ་བོ་ཅན། །
ཆུ་ཤིང་གི་ནི་མེ་ཏོག་ལྟར། །
བརྐྱང་ཞིང་ཁ་ནི་འོག་ཏུ་བལྟ། །
དེ་ཡི་ནང་གནས་དཔའ་བོ་ནི། །
ཡུངས་ཀར་གྱི་ནི་སྦོམ་ཕྲ་ཙམ། །
མི་ཤིགས་ཧཱུྃ་གི་ས་བོན་ནི།
ཁ་བ་ལྟ་བུར་འཛག་པ་ཉིད། །
ལུས་ཅན་རྣམས་ཀྱི་སྙིང་དགའ་བས། 
འདི་ནི་དཔྱིད་ཅེས་བྱ་བར་བརྗོད། །
ཅེས་ཚིག་རྐང་ཕྱེད་གཉིས་ཀྱིས་རྩ་འདབ། ཚིག་རྐང་ཕྱེད་ལྔས་དབུ་མ་བསྟན་ལ། དེ་ནས་རྐང་པ་བཞིས་དེའི་ནང་གི་བྱང་སེམས་ཡི་གེ་སྒྲ་བྱེད་ལས་དང་བཅས་པ་བསྟན། དེ་ནས་ཚིག་རྐང་གཉིས་ཀྱིས་དེའི་སྒྲ་བཤད་བསྟན་པའོ། །ཡང་དཔྱིད་ཐིག་ལས།
རྒོད་མ་མི་འདྲའི་ངོ་བོ་ནི། །
ཕག་མོ་ཐིག་ལེར་བརྗོད་པ་སྟེ། །
ཞེས་གསུངས་སོ། །ཡི་གེ་ཆེ་ཆུང་གི་ཚད་ཀྱང་ལྟེ་མགྲིན་གྱི་ཡི་གེ་ཡུངས་ཀར་འབྲིང་པོ་ཙམ་དང༌། སྙིང་སྤྱིའི་ཡི་གེ་ཡུངས་ཀར་ཕྲ་མོའི་ཚད་དུ་བསྒོམ་ཞེས་བླ་མ་མཆོག་གིས་གསུངས་ལ། རྩའི་ཚད་ནི་སྐྲའི་རྩེ་མོ་བརྒྱ་སྟོང་གི་ཆར་གཤགས་པ་ཙམ་དུ་ཡོད་པ་ཡིན་ནོ། །འདིར་ཤར་ཙོང་ཁ་པ་ཆེན་པོས། འབར་བའི་ངོ་བོའི་ཡི་གེ་ལ་ཟླ་གདན་བྱེད་པ་འདི་ནི་གེགས་སེལ་ལྟ་བུའི་སྐབས་མ་ཡིན་པར་སྦྱར་ན་འཐད་པ་མ་ཡིན་པ་ནི་ཕྱོགས། ༼ས་ཡའོ། །མཆན།༽འདི་པའི་བརྒྱུད་འཛིན་དག་ལ་སྔར་ནས་གྲགས་མོད། ༼གཏུམ་མོ་འབར་བ་ལ་མེ་རླུང་སྟོབས་ལྡན་གྱི་སྦྱོར་བ་དགོས་པའི་སྐབས་སུ་ཟླ་བ་ཆུ་ཤེལ་གྱི་རེག་པ་དང་ཚ་ཟེར་སྤྲད་ན། ཚ་ཟེར་ནུས་མེད་དུ་བྱེད་པའི་ཕྱིར་དང༌། ཆུའི་དཀྱིལ་འཁོར་གྱི་སྟེང་དུ་མེའི་དཀྱིལ་འཁོར་མི་འབྱུང་བའི་ཕྱིར་དང༌། ལྷ་རྣམས་ལའང་ཉི་མ་ཟླ་བའི་གདན་བརྩེགས་མར་བྱེད་པའི་ཕྱིར་ན་འབར་བའི་གདན་ལ་བཞུ་བྱེད་ཀྱི་གདན་ག་ལ་རིགས་སོ། །མཆན།༽ཁྱད་པར་སྙིང་ག་དང་སྤྱི་བོའི་ཧཱུྃ་དང་ཧྃ་མགོ་མཐུར་བསྟན་བྱེད་པ་གདམས་ངག་པ་སྤྱི་ལ་གྲགས་པ་སྒྲ་ཇི་བཞིན་པར་བྱེད་པ་ནི་བླ་མའི་མན་ངག་མེད་པའི་དབང་གིས་ཡིན་ཏེ། དེ་བཞིན་གཤེགས་པའི་གཙུག་ཏོར་གྱི་དབུས་སུ་ཧྃ་གི་ཡི་གེ་བཞེངས་པའི་རྗེས་སུ་ང་རོའི་ནཱ་དའི་སྒྲ་གཙུག་ཏོར་གྱི་རྩེ་མོར་ཡོད་པ། ཞབས་སྤྱི་གཙུག་གི་འཁོར་ལོ་དབུས་སུ་ཡོད་པ་དེ། བཅོམ་ལྡན་འདས་འཁོར་ལོས་སྒྱུར་བ་དང༌། དྲག་པོ་ལ་སོགས་པའི་ཚུལ་འཛིན་པའི་ལྷའི་ང་རྒྱལ་བྱེད་པ་ན། སྤྱི་བོ་ན་གཙུག་ཏོར་གྱི་འཁོར་ལོ་ཡར་མ་འཕགས་པས་གཙུག་ཏོར་གྱི་འཁོར་ལོའི་སྨིན་མཚམས་སུ་མཚོག་མ་ཙམ་དུ་བསྒོམ་པ་ན། སྤྱི་བོ་ཐལ་བྱུང་དུ་ཧྃ་ཡིག་བཞེངས་པའི་རྗེས་སུ་ང་རོའི་ནཱ་དའི་སྒྲ་སྣ་ཚོགས་རྡོ་རྗེས་སྤྲས་པའི་མཚོག་མའི་གནས་སུ་འབྱུང་བས་འོག་ནས་ཡར་བལྟས་ཏེ་བསྒོམ་པ་ན། ཧྃ་ཡིག་ལོག་པ་ལྟར་གྱུར་པས་ཧྃ་མགོ་མཐུར་བལྟ་དང་དེར་བསྒོམ་པ་ཞེས་གྲགས་པ་ཙམ་དུ་ཟད་པའི་ཕྱིར་རོ། །
འོ་ན་ཡི་གེ་དེ་གཉིས་བསྒོམ་ཚུལ་ནོར་བ་མེད་པ་ནི་རྩ་བའི་ཧཱུྃ་དང་ཧྃ་དབྱིབས་ཀྱི་ཡི་གེར་བསྒོམ་པ་ན་མགོ་མཇུག་མ་ལོག་པ་དང༌། དེ་ལས་བྱུང་བའི་བདུད་རྩི་འཛག་པ་ཧཱུྃ་ཧྃ་གི་དབྱིབས་ཡིག་ཏུ་བསྒོམ་ན་མགོ་མཇུག་བཟློག་སྟེ་བསྒོམ་པར་གསུངས་སོ། །༼ཡང་དམིགས་བསལ་ཡོད་དེ། གཞན་ལུས་དང་རང་ལུས་ཐབས་ལྡན་གྱི་སྐབས་སུ་བྱང་སེམས་དཀར་ཆ་བཟློག་ཆེས་དཀའ་བ་འགོག་པའི་རྟེན་འབྲེལ་དུ་དཀར་ཆའི་ངོ་བོའི་ཡི་གེ་མགོ་མཇུག་བཟློག་པ་ནི་མན་ངག་གི་གནད་དམ་པའོ། །མཆན།༽དཔྱིད་ཀྱི་ངོ་བོའི་ཡི་གེ་མགོ་མཇུག་ལོག་པར་བསྒོམ་ན་ཉེས་པ་ཆེ་སྟེ། གསུང་ཆོས་ཀྱི་ཕྱག་རྒྱའི་ས་བོན་མགོ་མཇུག་ལོག་པར་བསྐྱེད་ཅིང་བསྒོམས་པ་ན། དེ་ལས་སྐྱེས་པའི་སྐུ་ཕྱག་རྒྱ་ཆེན་པོའི་ལྷ་མགོ་མཇུག་བཟློག་པར་འགྱུར་བས་རྟེན་འབྲེལ་ཕྱིན་ཅི་ལོག་ཏུ་བསྒྲིགས་པའི་ཕྱིར་རོ། །འབར་བ་ལ་ཟླ་གདན་བསྒོམ་པ་ལ་ཇི་ལྟར་མི་འཐད་ཅིང༌། ཉེས་པ་ཆེ་ཚུལ་ནི་དམ་ཚིག་གི་ཕྱག་རྒྱའི་ངོ་བོ་གཏུམ་མོ་འབར་བ་དེ་རླུང་སྟོབས་ཆེན་པོས་སྤར་དགོས་པ་ལས། དེ་ཟླ་བ་ཆུའི་ངོ་བོའི་གདན་བྱས་པ་ན་ཆུ་རླུང་གི་ནུས་པ་སྟོབས་ཅན་དུ་སོང་སྟེ། འབར་བ་འབར་མི་ནུས་པའི་གེགས་བྱས། དེ་མ་འབར་ན་དེས་ཕྲིན་ལས་ཀྱི་ཕྱག་རྒྱའི་བྱ་བ་མི་བྱེད་པས། ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་དཔྱིད་བཞུ་བར་མི་ནུས་པའི་ཉེས་པར་འགྱུར་བ་༼ཀུན་སྤྱོད་བཅུ་གཉིས་པར། ཨཱ་ལི་ཀཱ་ལི་བདུན་བསམས་ནས། །རྣལ་འབྱོར་ཆེན་པོ་ངལ་གསོ་སྟེ། །ཟླ་བའི་དཀྱིལ་འཁོར་རྫོགས་པ་ནི། །ལྟེ་བའི་རྩ་བར་གནས་པར་བསྒོམ། །ཡི་གེ་མཆོག་གི་གནས་གྱུར་པ། །དེ་ཡི་དབུས་སུ་རྣམ་པར་བསྒོམ། །སྐུ་གསུང་ཐུགས་ཀྱི་རྡོ་རྗེ་ཅན། །ལྷ་ཡི་སྐུ་ནི་བསྒོམ་པར་བྱ། །དེ་ནི་གཟུགས་ལས་འདས་པ་སྟེ། །དངོས་པོ་མེད་པའི་ཆོས་ཉིད་ཡིན། །དེ་ཡང་བསམ་གྱིས་མི་ཁྱབ་བསམ། །སེམས་ཉིད་བརྟག་པར་མི་བྱའོ། །ཞེས་པའི་གཏུམ་མོའི་གདན་ལ་ཟླ་གདན་བསྒོམ་པར་བཤད་སྙམ་ན་ག་ལ་ཡིན་ཏེ། དེར་དེས་ལྷ་བསྒོམ་པར་གསུངས་པས། ལཱུ་ཡི་པའི་བདེ་མཆོག་རྫོགས་རིམ་གྱི་ཁྲིད་དུ་དེ་དྲངས་པ་ལ། ལྭ་བ་པ་དང་ནག་པོ་པ་རྣམས་ཀྱིས་དེ་རྫོགས་རིམ་ལ་སྦྱར་བ་ཡིན་ལ། ཇོ་བོས་ཟླ་བ་ནི་རྡོ་རྗེ་སེམས་དཔའི་གདན་དང༌། ཡི་གེ་མཆོག་ནི་ཏིང་ངེ་འཛིན་སེམས་དཔའ་དང༌། སྐུ་གསུང་ཐུགས་ཀྱི་རྡོ་རྗེ་ཅན་ནི་ཡེ་ཤེས་སེམས་དཔའ་ལ་བཤད་པར་མཛད་དོ། །མཆན།༽ཡིན་ནོ། །རྩ་དང་ཡི་གེ་ལ་དམིགས་པའི་གསལ་སྣང་ནི། དང་པོར་རྟོག་པའི་ངོར་ཆུ་ནང་དུ་གཟུགས་བརྙན་རླུང་གིས་བསྐྱོད་པ་ལྟར་མི་བརྟན་པ་དང༌། ཕྱིས་ནས་མི་རྟོག་པའི་ངོར་མེ་ལོང་གི་གཟུགས་བརྙན་ལྟར་བརྟན་པར་འཆར་རོ། །དམིགས་པ་ལ་སེམས་ཇི་ལྟར་འཛིན་པ་ལ། ཤར་ཙོང་ཁ་པས་ཚུར་ངོས་ནས་ཕར་བལྟ་བའི་རྣམ་པར་མི་བྱའི། ཡུལ་ཅན་གྱི་སེམས་ཡུལ་དེའི་ནང་དུ་འདྲེས་པ་བཞིན་དུ་བྱ་སྟེ་ཞེས་གསུངས་པའང་གོ་བ་ཆེར་མི་སྣང་སྟེ། གསུང་རབ་ཆེན་པོ་རྣམས་ལས་དམིགས་པ་ལས་སེམས་འདོགས་པར་བྱེད་ཅེས་གསུངས་པའི་འདོགས་པར་བྱེད་པ་ཡང་ཡུལ་དམིགས་པ་དེ་ཉིད་ཡིད་ལ་ཡང་ཡང་དུ་བར་མ་ཆད་དུ་འདོགས་པར་བྱེད་པ་ཡིན་ལ། དེའང་ཤེས་པས་ཡུལ་དེ་ཕར་ལ་གཟུང་བའམ། ཡུལ་དེ་འཛིན་པའི་ཚུལ་གྱིས་དམིགས་པ་ལས་ཡུལ་དེ་དང་རང་བཞིན་འདྲེས་པའི་འཛིན་སྟངས་ཀྱི་ཆ་ནས་དམིགས་པ་ཡིད་ལ་འདོགས་པར་ནུས་པ་མ་ཡིན་པའི་ཕྱིར་རོ། །ལྟེ་བ་དང་སྤྱི་བོའི་ཡི་གེ་ནི་གཙོ་བོར་ཁ་དོག་དཀར་དམར་དང༌། དེ་འཕྲད་པའི་རེག་བྱ་འཚོལ་བ་ལ་རྩོལ་བ་ཡིན་པས་གཟུགས་དང་རེག་བྱ་ལ་བརྟེན་པའི་བདེ་བ་ལ་ལོངས་སྤྱོད་པ་ཡིན་ལ། མགྲིན་པའི་ཡི་གེ་ནི་དྲི་རོའི་ཡུལ་གཅོད་པ་ལ་རྩོལ་བ་ཡིན་པས་དྲི་རོ་ལ་བརྟེན་པའི་བདེ་བ་ལ་ལོངས་སྤྱོད་པ་ཡིན་ལ། སྙིང་གའི་ཡི་གེ་ནི་སྒྲ་དང་ཆོས་ཡོངས་སུ་གཅོད་པ་ལ་རྩོལ་བས་སྒྲ་ཆོས་ལ་བརྟེན་པའི་བདེ་བ་ལ་ལོངས་སྤྱོད་པ་ཡིན་པས། དེ་དང་དེར་རྟེན་ཅིང་འབྲེལ་འབྱུང་གི་གནད་ཡོད་པ་ཡིན་ནོ། །
དེ་ནས་ལྟེ་བའི་ཨཿཐུང་གི་ཡི་གེའི་འོག་ཏུ་སྟོང་ཆེན་གྱི་ཐིག་ལེ་སྒྲིབ་བྲལ་རྣམ་དག་གི་འབྱུང་བ་ཐམས་ཅད་བརྟན་པར་བྱེད་ནུས་པའི་ཁ་དོག་སྔོན་པོ། དེ་ལ་སྤྱི་བོའི་ཧྃ་ཡིག་དཀར་པོའི་ཟེར་ཐིག་ལེའི་སྟེང་དུ་ཕོག་པས་སྟེང་ཕྱོགས་དཀར་མདངས་དང་ལྡན་པ། ལྟེ་བའི་ཨ༔ཡིག་དམར་པོའི་ཟེར་ཐིག་ལེའི་འོག་ཏུ་ཕོག་པས་འོག་ཕྱོགས་དམར་མདངས་དང་ལྡན་པ། བར་ཐད་ནས་བལྟས་པས་ནོར་བུ་དབང་སྔོན་གྱི་ཁ་དོག་ལྟ་བུར་འཆར་བ། ལྷ་སྔགས་ཡེ་ཤེས་ཀྱི་དམ་ཚིག་གི་ངོ་བོར་གནས་ཤིང༌། ཡེ་ཤེས་ཀྱི་ལྷ་སྔགས་དགུག་པའི་ནུས་ཅན་དུ་བསྒོམ། དེ་ལྟར་དམིགས་པ་ལ་རླུང་སྦྱོར་བ་བཞི་ལྡན་གྱིས་ལས་སུ་བྱེད་པ་ནི། རླུང་འཇམ་ལ་རིང་བར་སྣ་ནས་རྔུབ་པའི་ཚེ་ཕྱོགས་བཅུའི་སངས་རྒྱས་བྱང་སེམས་ཐམས་ཅད་ཀྱི་རྡོ་རྗེ་གསུམ་འོད་ཟེར་གྱི་ཚུལ་གྱིས་ལྟེ་བའི་ཐིག་ལེ་ལ་ཐིམ་པར་བསམས། འོག་རླུང་རིམ་གྱིས་འཐེན་ནས་ལྟོ་བ་ཐེར་གྱིས་བྱས་ནས་རླུང་དགང་བའི་ཚེ་ཐིག་ལེ་དེ་ལས་བདེ་ཆེན་བསྐྱེད་ནུས་ཀྱི་འོད་ཟེར་འཕྲོས་པས་མཆོད་སྤྲིན་མཐའ་ཡས་སུ་གྱུར་པ། དྷཱུ་ཏིའི་དབུས་ཀྱི་ཡི་གེ་རྣམས་སྐུ་བཞིའི་ངོ་བོའི་ཧེ་རུ་ཀ་ཡབ་ཡུམ་དུ་གྱུར་པ་ལ་མཆོད་པས། ཧེ་རུ་ཀ་རྣམས་མཆོད་པས་ཚིམ་སྟེ་སྙོམས་འཇུག་ཁྱད་པར་ཅན་མཛད་པས་བདག་རྒྱུད་བདེ་སྟོང་དུ་བྱིན་གྱིས་བརླབ་པར་བསམས། ཉེས་སྐྱོན་བསྐྱེད་པའི་རླུང་རྣམས་སྣ་བུག་ནས་སྔར་བསལ་ཟིན་ལ། ཡོན་ཏན་བསྐྱེད་པའི་དེ་བཞིན་གཤེགས་པའི་རླུང་གི་རྡུལ་ཕྲ་རབ་སྣ་བུག་ནས་སླར་ཡང་སྡུད་དེ་རོ་རྐྱང་གི་ནང་སྒྲིབ་ཐོགས་དང་བྲལ་བར་བརྒྱུད་ནས་ལྟེ་བའི་འཁོར་ལོའི་ཐིག་ལེའི་ཐད་དུ་ཕྱིན། ཐིག་ལེའི་ནུས་པ་བསྐུལ་བས་མཆོད་སྤྲིན་སྤྲོ་བའི་སྟོབས་རབ་ཏུ་འཕེལ་བའང་བསྒོམ། ཤར་ཙོང་ཁ་པས་རོ་རྐྱང་གི་རྩ་གཉིས་ནས་སི་རི་རི་སོང་བས་རྒྱུ་མ་ཕུས་བཏབ་པ་བཞིན་རྩ་གཉིས་པོ་ཁྲིག་གེ་གང་བར་བསམས་པ་དགང་བའི་དོན་དུ་འཆད་པ་ནི་མི་ལེགས་ཏེ། རོ་རྐྱང་གི་ནང་དུ་དགང་བས་འཁོར་བ་མཐའ་དག་བསྐྱེད་པར་གསུངས་པའི་ཕྱིར་རོ། །
རླུང་དགང་བ་མནན་མ་ཐུབ་ན་རླུང་དེ་ཉིད་ལྟེ་བའི་ཐད་ཀྱི་དབུ་མའི་ནང་ནས་ཡར་ལ་ཞུགས་ནས་སྤྱི་བོའི་བར་དུ་གཞིལ་བའི་ཚེ་ཐིག་ལེ་དེ་ཉིད་ལ་སྤྲོས་པའི་འོད་ཟེར་གྱི་མཆོད་སྤྲིན་དམར་པོས་ལྟེ་བ་དང་མགྲིན་པའི་ཧེ་རུ་ཀ་ཡབ་ཡུམ་འབར་བ་སྟོབས་ལྡན་དུ་གྱུར་པའི་ཆ་ནས་མཆོད་པ་དང༌། དེ་ཉིད་ལ་སྤྲོས་པའི་འོད་ཟེར་གྱི་མཆོད་སྤྲིན་སྔོན་པོ་དང་དཀར་པོས་སྙིང་ག་དང་སྤྱི་བོའི་ཧེ་རུ་ཀ་ཡབ་ཡུམ་ཞུ་བ་སྟོབས་ལྡན་དུ་གྱུར་པའི་ཆ་ནས་མཆོད་པར་བསམས། ཅིས་ཀྱང་མ་ཐུབ་ན་དགང་ཞིང་མནན་པའི་གནས་དེ་ནས་རླུང་ལྷག་མ་ལུས་པར་འཐེན་ནས་སྣ་ནས་སངས་ཀྱིས་མདའ་ལྟར་འཕངས་པའི་ཚེ་ཐིག་ལེ་དེ་ལས་སྤྲོས་པའི་འོད་ཟེར་གྱི་མཆོད་སྤྲིན་གྱིས་ཧེ་རུ་ཀ་ཡབ་ཡུམ་གྱི་དབང་པོ་དང་ཤེས་པ་ཐམས་ཅད་སྟོང་པ་འོད་གསལ་དུ་གཞུག་པར་བསམ་མོ། །
འདིར་སྟོང་ར་བསྒོམ་པ་ནི་ནམ་མཁའ་ལ་ལུས་ཀྱི་རྣམ་པ་སྐྱ་བྲིས་ཙམ་དུ་དང་པོར་དམིགས་པ་ལས། གཞན་ལུས་ལ་བརྟེན་པའི་ཡུལ་དབང་ཡིད་བྱེད་སོ་སོར་འཕྲོག་པའམ་སོ་སོར་སྡུད་པས་འདོད་པའི་ཉོན་མོངས་པ་ལས་དབེན་པའི་བསམ་གཏན་ངང་གིས་སྐྱེས་པ་ན། སྟོང་པའི་གཟུགས་བརྙན་མང་པོ་ཞི་གནས་ཀྱི་དམིགས་ཡུལ་དུ་གྱུར་པ་རང་གི་ལུས་ཀྱི་རྩ་ཤིན་ཏུ་ཕྲ་བ་༼འདིར་སྟོང་ར་དང་རྩ་སྦྱང་བ་ནི་སྦྱོར་བ་ཡན་ལག་དྲུག་པ་བས། སོར་བསམ་གྱི་གནས་སྐབས་སུ་རྩ་སྦྱང་བ་ཞེས་པ་དང་གནད་གཅིག་པས་རྩ་སྦྱང་བའི་དོན་རྩ་དབུ་མ་ཉིད་སྦྱང་བ་ཡིན་ཏེ། ཡུལ་ལྔ་དང་ཡུལ་ཅན་ལྔའི་ཤེས་པ་ཁ་ཕྱིར་བལྟ་དབུ་ནང་གི་སྲོག་རླུང་གིས་ཕྱིར་བསྐྱེད་པ་དེ་སོར་སྡུད་ཀྱིས་བཀག་པས། དབུ་མ་ནས་ཡུལ་ལ་འཇུག་སྟེ་འཁོར་བ་སྐྱེད་བྱེད་ཀྱི་རྒྱུན་སྦྱངས་ཏེ་སེམས་བདེ་གསལ་གྱི་ངོ་བོའི་བསམ་གཏན་སྐྱེ་བ་ན། གཟུང་འཛིན་གྱི་རྣམ་རྟོག་སྐྱེ་བྱེད་ཀྱི་རོ་རྐྱང་གི་རླུང་ཡང་དབུ་མའི་རླུང་གི་སྟོབས་སུ་ངང་གིས་དག་པར་འགྱུར་པ་དང༌།དབུ་མ་ནས་འབྱུང་བའི་རླུང་གིའང་གཟུང་འཛིན་དང་བྲལ་བའི་ཡེ་ཤེས་བསྐྱེད་པའི་རྟེན་བྱེད་པ་ལ་སྟོབས་སུ་འགྱུར་བས། རྣམ་སྨིན་གྱི་དབུ་མས་སྒྲིབ་ཐོགས་མི་ནུས་པར་མཆོག་གི་དབུ་མ་སྟོང་པའི་གཟུགས་བརྙན་ཙམ་དུ་བདག་ཉིད་ལ་གནས་ཀྱང་གཞན་དུ་རྟེན་འབྲེལ་གྱི་དབང་གིས་རྟགས་བཅུའི་མཐར་རེ་ཁཱའི་རྣམ་པར་མཐོང་བ་ཡིན་ནོ། །དེ་ལྟར་མ་གྱུར་པར་སྲོག་རྩོལ་བསྒོམས་ཀྱང་དྲོད་རྟགས་མི་སྐྱེའོ། །
དེས་ན་འཕགས་པ་རང་བྱུང་རྡོ་རྗེས། འདི་ནི་སོ་སོར་སྡུད་པ་དང༌། །བསམ་གཏན་བཞི་ལྡན་ལམ་ཡིན་ཏེ། །རྩ་ནི་སྦྱང་བ་ཞེས་ཀྱང་བཤད། །བསམ་གཏན་ཡན་ལག་རྫོགས་པ་ཡིས། །མངོན་པར་ཤེས་པ་ལྔ་འཐོབ་གསུངས། །ཞེས་སོ། །འདི་ལྟར་རྩ་སྦྱང་བར་མ་བྱས་པར་བུམ་པ་ཅན་གྱི་སྒོ་ནས་སྲོག་རྩོལ་ལ་སོགས་པའི་རླུང་ལ་བསླབ་ཀྱང་དགོས་དོན་མི་འགྲུབ་ཅིང༌། རྩ་སྦྱངས་པའི་སྟོང་གཟུགས་ཉམས་ས་མྱོང་བ་ནས་སྲོག་རྩོལ་སྦྱངས་ན་སྲོག་མཆོག་གི་དབུ་མ་ལ་ཐིམ་པའི་བྱ་བ་འགྲུབ་པ་ནི། མཆོག་གི་དང་པོའི་སངས་རྒྱས་ལས། གཟུགས་མཐོང་དེ་ཡི་འོག་ཏུ་ནི། །སྟེང་དང་འོག་ཏུ་རྩ་གསུམ་ལ། །ལུས་ངག་སེམས་ནི་དག་པའི་ཕྱིར། །རྒྱུན་མི་འཆད་པར་སྲོག་རྩོལ་བྱ། །ཞེས་འབྱུང་ངོ༌། །མཆན།༽དང་དབྱེར་མེད་དུ་རྟོག་པ་དང་དཔྱོད་པས་བསྒོམ་པ་ན། དེར་སྒོམ་བྱེད་ཀྱི་བཞོན་པར་གྱུར་པའི་རླུང་ལྡང་འཇུག་གནས་པ་ལ་ཉེས་སྐྱོན་སྦྱོར་བ་བཞི་ལྡན་གྱི་རྣལ་འབྱོར་གྱིས་སྦྱངས་པས་རླུང་ལས་རུང་གི་ཐིག་ལེ་ལ་དབང་བྱེད་པས་ཐིག་ལེ་བསྐྱེད་བཞུ་བཏུལ་གསུམ་གྱིས་དྲོད་དང་པོར་ཉུལ་བས་དགའ་བ་དང་བདེ་བ་བསྐྱེད་ཅིང༌། དེའི་ངོ་བོ་ལ་གསལ་སྣང་ཐེབས་པའི་གནས་པ་རྩེ་གཅིག་པ་སྟེ་བསམ་གཏན་ཡན་ལག་ལྔ་དང་ལྡན་པ་དུས་འདིར་བསྐྱེད་ལ། ༼འདིར་དཔལ་ཕག་མོ་གྲུ་པའི་ཞལ་ནས། བུམ་པའི་སྦྱོར་བ་མ་ཆགས་པར། །ཏིང་ངེ་འཛིན་གྱི་དབང་བསྐུར་གྱིས། །རྒྱུན་ཆད་མེད་པར་བསྐུར་གྱུར་པ། བྱ་ཀོ་ཀ་ལམ་ཀ་འདྲ་བ་ཡི། ཁམས་དགུ་དྭངས་པའི་ཐིག་ལེ་སྟེ། །འཁོར་ལོ་དྲུག་གི་ལྟེ་བ་དེར། །རླུང་ཅུང་ཞིག་ཟིན་པའི་བརྟན་པ་ལས། །གསལ་ཞིང་དྲི་མ་མེད་པ་ཡི། །རྟགས་མཐོང་ཙམ་དུ་གྱུར་པ་སྟེ། །སྟོང་པའི་ཡན་ལག་དང་པོ་ཡིན། །རྟགས་ཀྱི་བྱེ་བྲག་གསལ་གྱུར་པ། །སྟོང་པའི་ཡན་ལག་གཉིས་པ་ཡིན། །ནང་མི་རྟོག་པར་གནས་གྱུར་པ། །སྟོང་པའི་ཡན་ལག་གསུམ་པ་ཡིན། །ཤེས་རབ་དགའ་བར་གྱུར་པ་སྟེ། །སྟོང་པའི་ཡན་ལག་བཞི་པ་ཡིན། །ལུས་ལ་བདེ་བ་སྐྱེས་གྱུར་པ། །སྟོང་པའི་ཡན་ལག་ལྔ་པ་ཡིན། །རྟགས་རྣམས་མཐོང་བར་གྱུར་ན་ཡང༌། །བདེ་བ་གསལ་བ་དང་པོ་ལ། །གཡོ་མེད་རྩེ་གཅིག་གནས་གྱུར་པ། །སྣང་ཆ་ཡི་ནི་ཡན་ལག་གོ། །སྣང་ཆ་སྟོང་ཆ་བརྟན་གྱུར་པས། །སེམས་དབུ་མའི་ནང་དུ་གནས་ཙམ་ན། །མངོན་ཤེས་ལྔ་པོ་འཆར་བ་དེ། །བསམ་གཏན་བཞི་ཡི་ཏིང་འཛིན་ཡིན། །སྦྱོར་བ་ཡན་ལག་དྲུག་པོ་ལ། །གཉིས་པ་དག་ནི་ཐལ་བའོ། །ཞེས་འབྱུང་བས། འདིའི་དབུ་མ་ནི་གཉུག་མའི་དབུ་མ་མཆོག་ལ་མི་བཟུང་གི། གློ་བུར་པའི་དབུ་མ་ཕལ་པ་དང་བཅས་བཞིན་པ་ཞིག་ལ་བཟུང་ངོ༌། །མཆན།༽དེའི་ཚེ་རྩ་ཐིག་རླུང་གསུམ་ཡང་རང་གི་ཏིང་ངེ་འཛིན་གྱི་སྣང་བ་ཙམ་ལས་ཕྱི་དོན་བདེན་གྲུབ་མ་ཡིན་པར་རྟོགས་པའི་མྱོང་བ་ཁྱད་པར་ཅན་གྱི་ཤེས་རབ་སྐྱེ་བས་སྐབས་དེར་བསམ་གཏན་དེ་དང་ཤེས་རབ་དེ་ཟུང་འབྲེལ་དུ་བསྒོམ་ན་ཞི་ལྷག་ཟུང་འཇུག་གི་རྣལ་འབྱོར་གྱི་མགོ་དང་པོ་ནས་བརྩམས་པ་ཡིན་ནོ། །གཏུམ་མོ་ཡེ་ཤེས་ཀྱི་གཞི་བཟུང་བའང༌། རྩ་ཁྱིམ་དང་འདྲ། རླུང་བདག་པོ་དང་འདྲ། ཐིག་ལེ་ནོར་བུ་དང་འདྲ་བས་དེ་གསུམ་མ་འབྱོར་ན་ཁྱིམ་གྱི་ལོངས་སྤྱོད་རྒྱུ་མེད་པ་བཞིན་རྩ་ཡིག་ཐིག་རླུང་རྣམས་སྦྱང་བ་ཚད་མར་མ་གྱུར་ན་གཏུམ་མོ་ཡེ་ཤེས་ཀྱི་གཞི་འཛིན་པར་མི་ནུས་པས། གཞིལ་བའི་སྐབས་ཀྱི་རྩ་ཐིག་རླུང་གསུམ་རྩེ་གཅིག་ཏུ་དྲག་པོར་སྦྲགས་པའི་ཉམས་ལེན་དེ་ཉིད་གཏུམ་མོ་ཡེ་ཤེས་ཀྱི་གཞི་ལེགས་པར་བཟུང་བའི་ཐབས་ཡིན་ནོ། །
གཉིས་པ་༼བཟུང་བ་ལ་སྲོག་ཞུགས་གནས་ཐིམ་འགྲོས་ཀྱིས་བྱང་སེམས་དག་པ་མཐར་ཕྱིན་དུ་བྱེད་པ༽ལ་ཕྱི་ནང་གསང་བའི་སྒོ་ནས་མཐར་ཕྱིན་པར་བྱེད་པ་ལས། དང་པོ་༼ཕྱི༽ནི།
ལ་ལ་ནཱ་དང་ར་ས་ནཱའི་རླུང་དངོས་སམ། དེའི་རེག་པའི་ནུས་པས་ལྟེ་འཁོར་གྱི་དབུས་ཀྱི་ཐིག་ཡིག་ལ་ཞུགས་པའམ་བསྣུན་པར་བྱས་ཟིན་པ་ཞིག་གིས་གཏུམ་མོ་འབར་བའི་ནུས་པ་གསོ་བའི་དབང་དུ་བྱས་པ་ཡིན་ལ། སྐབས་འདིར་ཙོང་ཁ་པ་ཆེན་པོས་སྲོག་དྷཱུ་ཏིར་ཞུགས་པའི་རྟགས་བཤད་པ་གཞན་མང་དུ་སྣང་བ་ནི་ལྟར་སྣང་འབའ་ཞིག་ཡིན་ལ། རྟགས་མི་འཁྲུལ་བ་ཡིད་ཆེས་པའི་མྱོང་བས་ངེས་ཐུབ་ནི་འགལ་རྐྱེན་གཞན་མེད་པར་ངེས་ཅན་དུ་རླུང་མཉམ་རྒྱུ་འཐེན་ཐུབ་ན་དེའི་རྟགས་ཡིན་གྱི། དེའང་ལན་རེ་ལན་གཉིས་ཙམ་ལ་ངེས་པ་མེད་ཀྱི། མཉམ་རྒྱུ་གང་རུང་གཅིག་དྲག་ལ་ཅིག་ཤོས་ཞན་པ་མིན་པར་དྲག་པས་ཀྱང་སྐབས་དེའི་མཉམ་རྒྱུའི་གོ་མི་ཆོད་དོ་ཞེས་གསུངས་པའི་རྟགས་དེ་ཡང་འཁྲུལ་མེད་དུ་མ་གོ་སྟེ། འདུས་པར། ཐ་མལ་བ་རྣམས་ལའང་རིན་པོ་ཆེ་དང་རྡོ་རྗེ་མགོན་པོའི་རྒྱུ་བ་རྒྱུ་བའི་སྐབས་སུ་མཉམ་པར་རྒྱུ་བར་གསུངས་པའི་ཕྱིར། ཇི་སྐད་དུ།
གཉིས་ཀ་ལས་ནི་འབྱུང་བའི་ཁམས། །
གསེར་གྱི་མདོག་ཏུ་སྣང་བ་སྟེ། །
དབང་ཆེན་གྱི་ནི་དཀྱིལ་འཁོར་ཉིད། །
རིན་ཆེན་མགོན་པོའི་རྒྱུ་བའོ། །
དལ་ཞིང་རྒྱུ་བ་མེད་པའི་ཁམས། །
དག་པ་ཤེལ་ལྟར་སྣང་བ་ནི། །
འདི་ནི་ཆུ་ཡི་དཀྱིལ་འཁོར་ཏེ། །
རྡོ་རྗེ་མགོན་པོའི་རྒྱུ་བའོ། །
ཞེས་འབྱུང་ངོ༌། །དེར་མ་ཟད་གཡས་གཡོན་གྱི་ཉི་ཟླའི་རླུང་རེས་མོས་མི་རྒྱུ་བར་མཉམ་རྒྱུ་སྒྲ་གཅན་གྱི་རྒྱུ་བ་འཆི་ལྟས་སུ་བཤད་དེ། གཤེད་དམར་ལས།
དགྲ་གཅན་དང་འཕྲད་སྦྱོར་བ་ལས། །
ཟླ་བ་ཉི་མ་ཟ་བས་འགྲོ །
རླུང་གིས་བགྲོད་པའི་རྣལ་འབྱོར་པས། །
འཕོ་བའི་གོ་འཕང་ཀུན་སྒྲུབ་སྟེ། །
འཆི་ལྟས་མཚན་ཉིད་ཤེས་བྱས་ལ། །
འཕོ་བའི་ཆོ་ག་མཚོན་པར་བྱ། །
ཞེས་འབྱུང་བའི་ཕྱིར་རོ། །སྤྱིར་སྲོག་དབུ་མར་གཞུག་བྱ་འདི་ལའང་གཙོ་བོ་དང་ཕལ་པའི་དབང་དུ་བྱས་པ་གཉིས་ལས། གཙོ་བོའི་དབང་དུ་བྱས་ན། ཉི་ཁྲི་ཆིག་སྟོང་དྲུག་བརྒྱའི་ཐིག་རླུང་སེམས་གསུམ་གྱི་འཛག་པའི་རྟེན་བྱེད་པའི་སྲོག་མས་བརྟན་གྱི་ལྷན་ཅིག་སྐྱེས་དགའི་སྟོབས་ཀྱིས་མཆོག་གི་དྷཱུ་ཏི་ཞལ་ཕྱེ་བའི་སྒོ་ནས་སླར་མི་སྐྱེ་བའམ་མི་འཕོ་བ་སྟེ། འཁོར་ལོ་དྲུག་པོའི་སྒྲིབ་ཆ་རྣམས་མས་ནས་རིམ་བཞིན་བསལ་རིམ་འཛག་མེད་མཆོག་མི་འགྱུར་གྱི་བདེ་བས་ས་རེ་རེའི་གོ་འཕང་ཐོབ་པའི་ཚུལ་གྱིས་སྲོག་འགོག་པ་དང་གཞུག་པ་ནི་སྲིད་ཞི་གཉིས་ཀར་མི་གནས་པའི་རྫོགས་པའི་སངས་རྒྱས་བླ་ན་མེད་པ་སྒྲུབ་བྱེད་ཡིན་ལ། ཕལ་པའི་དབང་དུ་བྱས་པ་ལའང་རྩོལ་བ་སྲོག་ཏུ་གཞུག་པའམ་བརྟན་པར་བྱ་བ་དང༌། སྲོག་འཁོར་ལོའམ་དབུ་མར་གཞུག་པར་བྱ་བ་གཉིས་ལས། དང་པོ་ནི། རླུང་འགྲོ་འོང་ལ་རྩོལ་བ་བྱས་ནས་གནས་པ་ལ་སྲོག་ཏུ་བྱས་ཏེ། གནས་པ་རྒྱུན་ཇེ་རིང་དུ་གྱུར་པ་ལ་རྩོལ་བ་སྲོག་ཏུ་བརྟན་པ་ཞེས་ཐ་སྙད་བྱེད་དོ། །
གཉིས་པ་སྲོག་འཁོར་ལོར་གཞུག་པ་ལའང༌། ལྟེ་ཁྱིམ་གྱི་དུས་སྦྱོར་བཅུ་གཉིས་ཀྱི་རྩ་འདབ་ལྟ་བུའི་རླུང་ལ་མཚོན་ན། དུས་སྦྱོར་ལུགས་ལྟ་བུའི་རླུང་སྣ་བུག་ནས་རྩོལ་བ་དྲག་པོས་བཀག་ནས་ལུག་གི་དུས་སྦྱོར་གྱི་རྩ་འདབ་དེར་འགོག་པ་དང༌། ཡང་སྣ་བུག་ནས་རྩོལ་བ་དྲག་པོས་མ་བཀག་ཀྱང་ནང་དུ་གོམས་པའི་ཤུགས་ཀྱིས་ལུག་གི་ཀྱི་དུས་སྦྱོར་གྱི་རྩ་ལྟ་བུའི་ནང་དེར་དེའི་རླུང་ངང་ངམ་གྱིས་འགག་པ་གཉིས་ཡོད་པ་དང༌། ཡང་རོ་རྐྱང་དུས་སྦྱོར་དང་བཅས་པའི་རླུང་སྣ་ནས་མི་རྒྱུ་བར་དབུ་མ་ལས་གྱེས་པའི་ལྟེ་བའི་འཁོར་ལོའི་སྟོང་པ་བཞིའི་རྩ་འདབ་ཏུ་གཞུག་པ་ལ་ཡང་སྲོག་དབུ་མར་གཞུག་པ་ཞེས་བཏགས་པ་ཡོད་ཀྱང༌། མིང་གིས་བཏགས་པ་ཙམ་མ་གཏོགས་དེ་ཙམ་ཕྱི་རོལ་པ་ལའང་ཡོད་པས་མཆོག་མ་ཡིན་ནོ། །མཆོག་གི་དབུ་མར་ཉི་ཁྲི་ཆིག་སྟོང་དྲུག་བརྒྱའི་རླུང་སེམས་ཐིག་ལེ་སྒྲིབ་བཅས་མས་རིམ་ནས་འགོག་པའམ་བཀག་པ་དང༌། སྒྲིབ་མེད་ཡེ་ཤེས་ཀྱི་རླུང་སེམས་ཐིག་བཅས་ཞུགས་ནས་སྒྲིབ་གཉིས་ཀྱི་ས་བོན་སྤོང་བའི་ཚུལ་གྱིས་མ་ཡིན་པར་ཉི་ཚེ་བའི་འཁོར་ལོའི་གནས་ནས་སྣ་སྒོར་ཕར་ལ་མི་རྒྱུ་བའམ། སྣ་སྒོ་ནས་འཁོར་ལོའི་རྩ་འདབ་ལ་ཚུར་མི་རྒྱུ་བ་དང༌། འཁོར་ལོའི་རྩ་འདབ་ཀྱི་རྒྱུ་བ་བཀག་ནས་དེའི་ཐད་ཀྱི་དབུ་མར་བཙན་གཞུག་བྱེད་པས་ནི་སྒྲིབ་གཉིས་ཀྱི་ས་བོན་སྤོང་བའི་བདེ་སྟོང་གི་ཞི་ལྷག་ཁྱད་པར་ཅན་བསྐྱེད་མི་ནུས་པ་འདི་ཤེས་དགོས་སོ། །བཙན་ཐབས་ཀྱིས་འགོག་པ་ལའང༌། ལྟེ་བར་དུས་སྦྱོར་བཅུ་གཉིས་ལ་བརྟེན་པའི་ཉི་ཁྲི་ཆིག་སྟོང་དྲུག་བརྒྱའི་རྒྱུ་བ་སྣ་ནས་འགོག་ཐུབ་ཀྱང༌། སྙིང་གར་ཐུན་ཆེན་པོ་བརྒྱད་ལ་བརྟེན་པའི་ཉི་ཁྲི་ཆིག་སྟོང་དྲུག་བརྒྱའི་སྣ་ནས་རྒྱུ་བ་འགོག་མི་ནུས་པའང་ཡོད་པས། དེས་མཚོན་ནས་འཁོར་ལོའི་རྩ་འདབ་ཀྱི་རྒྱུ་བ་གཞན་རྣམས་ལའང་ཤེས་པར་བྱའོ། །རྩ་འཁོར་བཞིར་གནས་སྐབས་བཞིའི་འཁྲུལ་པ་རྩད་ནས་དྲུངས་འབྱིན་པས་གནས་དེར་གནད་འཆིང་བྱ་བའང་འཁོར་ལོའི་དབུས་ཀྱི་མཆོག་གི་དྷཱུ་ཏིའི་དབུས་སུ་མས་བརྟན་གྱི་རླུང་སེམས་དབྱེར་མེད་ཀྱིས་གནད་དུ་བསྣུན་པས་དེ་ལྟར་ནུས་པ་ཡིན་གྱི། འཁོར་ལོའི་རྩ་འདབ་དང་དེའི་ཐད་ཀྱི་དབུ་མར་སྲོག་བཙན་འགོག་གིས་ནི་དེ་ལྟར་དངོས་སུ་མི་ནུས་ཀྱང་བརྒྱུད་ནས་ནི་འགྱུར་བའང་ཡོད་དེ།
དེ་ནས་གཏུམ་མོ་ཡེ་ཤེས་ཀྱི་གཞི་ཟིན་པ་ལ་སྲོག་གི་ནུས་པས་སྟོབས་ལྡན་དུ་བྱེད་པ་ལ། རླུང་བུམ་པ་ཅན་ཞེས་བྱ་བའམ་རླུང་རྡོ་རྗེ་ཐོད་སྦྱོར་གྱི་སྦྱོར་བ་ལ་རག་ལ། དེ་ལ་རྗེ་གླིང་ག་བའི་མན་ངག་གིས།
སྟེང་འོག་སྦྱོར་བའི་བུམ་ཅན། །
གཡས་གཡོན་སྦྱོར་བའི་བུམ་ཅན། །
དབུས་ཉིད་རེངས་པའི་བུམ་ཅན། །
ཀུན་ནས་བསྐོར་བའི་བུམ་ཅན། །
ཞེས་འབྱུང་བས་འདིའི་རླུང་གི་སྦྱོར་བ་ནི་གནད་ལེགས་ཕར་ཆུན་ན་གོང་དུ་བཤད་པའི་སྦྱོར་བ་བཞི་ལྡན་ཉིད་ཀྱིས་ཀྱང་གྲུབ་ལ། དེས་གནད་དུ་མ་ཆུན་ན་སླར་བརྗོད་པ་ནི། ཁམས་མི་བདེན་རླུང་རོ་དྲག་པོར་བསལ། ལུས་ཀྱི་མགོ་མཇུག་ལག་པས་ཁྱབ་ཚད་དྲག་ཏུ་མཉེ། དེ་ནས་འོག་སྒོ་དྲག་ཏུ་བསྡམས་ལ་རྒྱུ་མ་ཚང་ར་ལ་སྦྱར་ཏེ་སྐོངས་བྱས་ནས་ཐུར་སེལ་གྱེན་དུ་དྲངས་ལ་ལྟེ་བར་བཞག །ལྟེ་བ་ལས་ཡར་མི་དྲང༌། དེ་ནས་ཁ་བཙུམ་སྟེ་སྣ་ནས་རླུང་ཤུགས་ཆེན་པོས་དལ་བུས་བཀུག་སྟེ། ལྟེ་བར་ཐུར་སེལ་གྱི་རླུང་དང་སྤྲད་དེ། རླུང་རྒྱུ་ཞབས་ཐུག་མནན་ནས། དེ་ནས་ཡར་ལྟེ་བར་དྲངས་ཏེ། དེ་ནས་ལྟེ་བ་འཁྱིལ་བྱས་ལ་བཟུང༌། འདིར་ལྟེ་བ་སྒལ་ཚིགས་ལ་སྦྱོར་བའི་ལུགས་ཀྱང་ཡོད་དེ། དྲོད་སྐྱེ་བ་མྱུར་ཡང་ཅུང་གེགས་ཆེ་ཞིང༌། རྡོ་རྗེ་གདན་བཞིའི་འགྲེལ་པ་ལས། ནང་ཚོམ་འཕེལ་ཁ་བསྐྱེད་ལ་ཞེས་པས་ལྟེ་བ་འཁྱིལ་བྱེད་པ་ལ་དགོངས་པ་ཡིན། དེ་ལ་རྩ་འདྲངས་པའི་གེགས་བྱུང་ན། སྐབས་སུ་བག་རེ་སྒལ་ཚིགས་ལ་སྦྱོར་ཀྱང་ལྟེ་འོག་ལ་མནན་ལ་སྦྱར་གྱི་ཡར་ལ་དྲང་ཡེ་མི་བཏུབ། དེ་ལྟར་སྲོག་ཐུར་བསྲེས་ལ་ལྟེ་བར་བཟུང་ལ་ཅུང་ཞིག་ན་མྱོས་བྱེད་ཀྱི་བདུད་རྩི་སྒྲ་མེད་དུ་བླུད་ལ་ཁ་སྦྱར་མི་བདེ་བ་མེད་ཙམ་ན་ལྟེ་འོག་ཏུ་ཆིར་མནན་པ་དལ་བུས་བཏང་ངོ༌། །ཡང་ལྷག་མ་ཅུང་ཟད་ཅིག་བཞག་ནས་སུད་སུད་པ་རེ་བཏང་ངོ༌། །
དེ་ནས་རླུང་དབུ་མར་གཞུག་པའི་དམིགས་པ་ནི། རོ་རྐྱང་གི་རྩ་སྒྲིབ་བྲལ་ནས་རླུང་སྒྲིབ་བྲལ་དབུ་མའི་ལྟེ་བའི་ཐད་དུ་བུག་ནས་ལྟེ་བའི་ཐིག་ལེ་བཏེག་ནས་དབུ་མའི་ལམ་ནས་ས་བོན་གྱི་ཡི་གེ་རྣམས་ལ་མ་ཐོགས་པར་སྤྱི་བོའི་བུག་པར་རྟེན་མེད་དུ་གནས། ལྟེ་འོག་གི་ཐིག་ལེའི་མལ་དེར་ཉི་མ་མེ་ཤེལ་གྱི་ངོ་བོའི་སྣ་ཚོགས་རྡོ་རྗེ། དེའི་ལྟེ་བར་གཞལ་དུ་མེད་པའི་ནོར་བུ་དམར་པོའི་བུམ་པ་བདུད་རྩིས་གང་བའི་དབུས་སུ་རིགས་ལྔའི་ངོ་བོའི་ཧཱུྃ་བྷྲཱུྃ་ཛྲིཾ་ཨྃ་ཁྃ་གི་སྒྲ་གྲགས་པ། བུམ་པའི་ནང་དུ་ཆོས་འབྱུང་གི་རྩ་བ་ཟུག་པའི་ཁ་གདེངས་གྱེན་དུ་བསྟན་པའི་དབུས་སུ་པདྨ་དམར་པོ་འདབ་མ་བརྒྱད་པ་ཟེའུ་འབྲུའི་སྟེང་དུ་ཉི་དཀྱིལ་རོ་གདན་ལ་བཅོམ་ལྡན་འདས་རྡོ་རྗེ་ཕག་མོ་ཞབས་གཡོན་བརྐྱང་གཡས་གར་སྟབས་ཀྱིས་རོལ་པའི་སྤྱི་བོའི་སྟེང་དུ་ཉི་མའི་དཀྱིལ་འཁོར་དགུ་བརྩེགས་ཀྱི་གདན་ལ་རིགས་བདག་རྣམ་སྣང་གིས་བརྒྱན་པ་ཞིག་བསྒོམས་པའི་སྐུ་ལས་ཡེ་ཤེས་ཀྱི་མེ་རབ་ཏུ་འབར་བར་བསྒོམ། དེ་ནས་དབུ་མར་བཅུག་པའི་རླུང་དེ་གནས་སུ་འཇུག་པའི་དམིགས་པ་ནི་ཡང་སྣ་བུག་ནས་རླུང་འཇམ་དལ་གྱིས་རོ་རྐྱང་སྒྲིབ་བྲལ་གྱི་ལམ་ནས་བཅོམ་ལྡན་འདས་མའི་སྐུ་རྟེན་བརྟེན་པ་དང་བཅས་པ་ལ་ཕོག་པས་སླར་ཡེ་ཤེས་ཀྱི་མེ་འོད་དྲག་ཏུ་འབར་བ་དང་ལྟེ་བའི་ཨཿཡིག་འབར་བའི་འབར་བ་གཉིས་འདྲེས་པའི་ནུས་པ་སྟོབས་སུ་གྱུར་པས་ཕྱིའི་རྣལ་འབྱོར་མ་རྩ་འཁོར་གྱི་ཡི་གེ་དང་བཅས་པ་ཞུ་ཡལ་ལ་གཏུག་པ་ན། སྤྱི་བོའི་ཐིག་ལེ་དེ་ལ་སྤྱི་བོའི་ཧྃ་ཡིག་ལས་བདུད་རྩི་དཔག་མེད་བྱུང་བས་ལེགས་པར་ཚིམ་པའི་བསིལ་བའི་རེག་བྱ་དང་ལྡན་པ་དེ་དབུ་མ་ནས་བརྒྱུད་མར་ལ་བྱོན་ནས། ལྟེ་བའི་རྣལ་འབྱོར་མའི་རིགས་བདག་གི་ཐད་ཙམ་དུ་སླེབས་པས་ཕྱིའི་རྣལ་འབྱོར་མ་རྩ་འཁོར་གྱི་ཡི་གེ་དང་བཅས་པ། ལ་ཅ་མེ་ལ་བསྲེགས་མ་ཐག་ཆུས་རེག་པ་བཞིན་རེངས་པར་བསྒོམ། དབུ་མར་བཅུག་པའི་རླུང་དེ་དེར་ཐིམ་པའི་ཆེད་ཀྱི་དམིགས་པ་ནི། ཐིག་ལེ་དེ་ལ་ལྟེ་བར་བསྐྱེད་པའི་སྣ་ཚོགས་རྡོ་རྗེའི་གདན་བུམ་པ་ཆོས་འབྱུང་པད་ཉི་རོ་གདན་ལ་གནས་པའི་བཅོམ་ལྡན་འདས་མ་དེ་དག་ཐིམ་སྟེ་རོ་གཅིག་ཏུ་འདྲེས་ནས། སླར་ལྟེ་བའི་ཨཿཐུང་གི་འོག་ཉིད་དུ་གནས་པ་དེའི་གཟུགས་བརྙན་དབུ་མ་དང་འཁོར་ལོའི་ཡི་གེ་སྒྲིབ་བྲལ་རྣམས་ལ་འཆར་བར་བསྒོམ།
དེ་ནས་བུམ་པ་ཅན་གྱི་སྦྱོར་བ་འཇམ་རྩུབ་རན་པར་མ་བསྒོམས་ན་མགོ་བོ་ན་བ་དང་སྟོད་ཁམ་པ་ལ་སོགས་པར་ཡང་འགྱུར་རོ། །སྦྱོར་བ་འདིའི་ཕན་ཡོན་ནི། ཇི་སྐད་དུ། ཁ་ཡང་བཀབ་སྟེ་སྣ་ཡི་བུ་ག་གཉིས་ཀ་དག་ནས་ཕྱི་རོལ་དག་གི་རླུང་ནི་མ་ལུས་པ། སྲོག་གི་ཤུགས་ཀྱིས་བཀུག་སྟེ་དྲི་མ་མེད་པའི་གློག་དང་མཚུངས་པ་ཐུར་སེལ་རླུང་དང་སྦྱར་བྱས་ལ། །དུས་ཀྱིས་གོམས་པའི་སྦྱོར་བ་དག་ལས་ཟླ་བ་ཉི་མ་མེ་ཡི་དབུས་སུ་རོ་ནི་མཉམ་པར་འགྱུར། །ལུས་ལ་ཟས་ལ་སོགས་པ་དང་ནི་བཀྲེས་དང་སྐོམ་པ་འཕྲག་སྟེ་འཆི་བ་མེད་པ་ཉིད་ཀྱང་སྟེར། །ཞེས་སོ། །
གཉིས་པ་༼ནང་༽ནི།
རྩ་གསུམ་འཁོར་ལོ་ཐིག་ལེ་ཡི་གེ་དང་བཅས་པ་གསལ་བཏབ། དེར་མ་ཟད་གཙུག་ཏོར་དང་གསང་བའི་རྩ་འཁོར་ཡང་གསལ་གདབ་སྟེ། གསང་བར་རྩ་འདབ་སོ་གཉིས་དང༌། གཙུག་ཏོར་དུ་རྩ་འདབ་དྲུག་དང༌། ཚིགས་ཆེན་གྱི་འཁོར་ལོ་བཅུ་གཉིས་ལ་རྩ་འདབ་བརྒྱད་རེ་དང༌། ཚིགས་ཕྲན་གྱི་འཁོར་ལོ་ལ་རྩ་འདབ་བཞི་རེ་བསྒོམ། དེ་ནས་འཁོར་ལོ་དེ་དག་གི་དབུས་དང་རྩ་འདབ་རྣམས་སུ་མེ་ཡི་ས་བོན་རཱུྃ་ཡིག་རེ་བསྒོམས་ནས། རྩ་འཁོར་དེ་དག་གི་རྩ་འདབ་ཀྱི་རང་ལམ་ནས་རྔུབ་དགང་བྱས་པའི་རྐྱེན་གྱིས་རཱུྃ་ཡིག་ལས་ཤིང་སྐམ་ལ་མེ་དྲག་ཏུ་འབར་བ་ལྟར་སྒྲ་བཅས་སུ་འབར། འབར་བའི་སྒྲ་ལྟེ་འོག་གི་ཐིག་ལེ་ལ་ཕོག་པས་རཱུྃ་ཡིག་ཏུ་ཡོད་ཀྱི་གྲངས་ཀྱི་བྲག་ཅའི་སྒྲ་ལས་ཨཿཐུང་གི་སྒྲ་དེ་སྙེད་བྱུང༌། རཱུྃ་༼མེའམ་མེ་ལྷའི་ས་བོན་རཱུྃ་ཡིག་ལ་བྱེད་པ་སྒྲུབ་ཐབས་ཀུན་སྙིང་གི་འགྲེལ་པར་བུ་རིན་པོ་ཆེས་མཛད་འདུག་གོ། །མཆན།༽ཡིག་རྣམས་ལ་ཕོག །རཱུྃ་ཡིག་རྣམས་གཏུམ་མོའི་ནུས་ལྡན་གྱི་ཨཿཐུང་འབའ་ཞིག་ཏུ་གྱུར། དེ་ལྟར་གྱུར་པ་ལས་ཡེ་ཤེས་ཀྱི་མེ་འོད་ཁ་དོག་སྣ་ཚོགས་པ་འབར་བས་ལྟེ་བའི་ཐིག་ལེ་ལ་བསྣུན་པས། ལྟེ་བའི་ཐིག་ལེའི་ཡེ་ཤེས་ཀྱི་མེ་འོད་ཀྱང་ནུས་པ་སྟོབས་སུ་འཕེལ། མར་མེའི་སྙིང་པོས་སྣུམ་འདྲེན་པ་བཞིན་བསྒོམས་པས། ཕྱིའི་ལུས་བཅོམ་ལྡན་འདས་མར་བསྒོམ་པའི་སྐུ་ཡི་གནས་ཐམས་ཅད་བདེ་འབོལ་མཉེན་ལྕུག་རབ་ཀྱི་མཐར་ཕྱིན་པར་བསྒོམ་མོ། །
གསུམ་པ་༼གསང་བའི་སྒོ་ནས་མཐར་ཕྱིན་པར་བྱེད་པ༽ནི།
དམིགས་པ་དང་རླུང་སྔ་མ་ཉིད་ལས་རྡོར་གདན་སེམས་སྐྱིལ་གང་བདེ་ལ་ལྟེ་བ་གཡས་བསྐོར་གསུམ་དང་གཡོན་བསྐོར་གསུམ་གྱིས་ལྟེ་བའི་རྩ་མདུད་གྲོལ་བར་བྱེད་པ་ཡིན་ལ། དེ་ནས་འོག་རླུང་ཡང་འཐེན་པ་དང་ཅུང་འབར་བར་བྱས་པས་ཐིག་རླུང་སྐྱོན་ཅན་རྣམས་རྩའི་གནས་ནས་ཤུགས་ཀྱིས་གཏོར་ཞིང༌། ཐིག་རླུང་སྐྱོན་མེད་རྣམས་རྩའི་གནས་ནས་དངོས་ཀྱིས་སྡུད་པར་བྱེད་དོ། །དེ་ནས་རོ་སྟོད་གཡས་གཡོན་དུ་ལན་གསུམ་གསུམ་གཅུད་པས་སྙིང་གའི་རྩ་མདུད་གྲོལ་བར་བྱེད་པ་ཡིན་ལ། དེ་ནས་རྡོ་རྗེ་བསྡམས་པའི་གུང་མོ་གཉིས་སྤྲད་པ་མདུན་དུ་བརྐྱངས་ནས། སླར་རྡོ་རྗེ་བསྡམས་པ་སྙིང་གར་བཀོད་ནས་གྲུ་མོ་བརྒྱང་བ་ནི་བདེ་སྟོང་གི་ཡེ་ཤེས་བསྐྱེད་པའི་ཐིག་རླུང་རང་གནས་སུ་བརྟན་པ་དང༌། མི་བསྐྱེད་པའི་ཐིག་རླུང་རང་གནས་སུ་གོ་འགེགས་པར་བྱེད་པ་ཡིན། དེ་ནས་གྲུ་མོ་མཆན་ཁུང་དུ་དྲག་ཏུ་རྡེབ་པ་ནི། མ་དག་པའི་ཐིག་རླུང་ཕྲ་མོ་གོས་ལ་སྣུམ་ཞེན་པ་ལྟར་རྩ་ལ་ཡང་དེ་ལྟར་ཡོད་པ་དེ་སྦྱོང་བ་ཡིན་ནོ། །དེ་ནས་མགྲིན་པ་གཡས་གཡོན་དུ་ལན་གསུམ་གསུམ་བསྐོར་ཞིང་དགྱེ་དགུ་གསུམ་གྱིས་སྤྱི་བོ་མགྲིན་པའི་རྩ་མདུད་གྲོལ་བར་བྱེད་པ་ཡིན། གཡས་གཡོན་གྱི་རྐང་ལག་བརྐྱང་བསྐུམ་བྱས་པས་ཚིགས་ཀྱི་རྩ་མདུད་གྲོལ་བར་བྱེད་པ་ཡིན་ནོ། །ལུས་སྤྲུགས་ཕུར་སུབ་བྱས་པས་རྩ་ཐམས་ཅད་ལས་སུ་མི་རུང་བའི་ཆ་འདུལ་བར་བྱེད་པ་ཡིན་ནོ། །
དེས་ན་རླུང་ལུས་ལ་གཞུག་པའི་དོན་ལུས་ཀྱི་མཆོག་ལྷན་སྐྱེས་ཀྱི་རིགས་སུ་གྱུར་པའི་རྩ་དབུ་མ་ཉིད་ལ་ལུས་སུ་བྱས་ནས་དེར་གཞུག་རྒྱུའི་མེ་དང་རླུང་ནི་གཉུག་མ་ལ་གཞུག་པའི་ཀུན་ཏུ་བཟང་མོ་དམ་ཚིག་པར་གནས་པ་དང༌། གློ་བུར་དུ་སྤྱན་དྲངས་པའི་བཅོམ་ལྡན་འདས་མ་ཙཎྜི་ཀ་ཡེ་ཤེས་པ་དང་དབྱེར་མེད་དུ་བྱས་པའི་མེ་རླུང་ཉིད་ཡིན་ལ། དེར་དེ་ཞུགས་པ་ན་རྣམ་སྨིན་གྱི་ལུས་སེམས་ད་ལྟ་བ་དང་མ་འོངས་པར་འབྱུང་བའི་མངོན་གྱུར་རྒྱུ་རིགས་དང་བཅས་པ་སྲེག་པའི་ཆེད་ཡིན་ནོ། །འདིར་སྨྲས་པ།
རྡོ་རྗེ་སློབ་དཔོན་སངས་རྒྱས་སྤྲུལ་སྐུ་མཇལ། །
དབང་དང་རིམ་གཉིས་ནོར་མེད་ཉམས་སུ་བླངས། །
ཇི་སྐད་བཤད་བཞིན་ཡོན་ཏན་ཕལ་ཆེར་སྐྱེས། །
དེ་ཚེ་བཟོད་མེད་སྐུ་དྲིན་ཅི་ཡང་དྲན། །ཅེས་སོ། །
གཉིས་པ་རླུང་སེམས་ལ་གཞུག་པ་ལ། རྟགས་ཀྱི་སྒོ་ནས་བསྙེན་པའི་ཚུལ།༼བསྙེན་པ་ནི་ལམ་དང་གྲུབ་པ་ནི་སྒྲུབ་པར་གསུངས་པའང་ཡོད་དེ། འདུས་པར། ཡན་ལག་དྲུག་གི་རྣལ་འབྱོར་གྱིས། །བསྙེན་པ་བྱས་ནས་མཆོག་སྒྲུབ་སྟེ། །གཞན་དུ་བསྒྲུབ་བྱ་དངོས་གྲུབ་མཆོག །འབྱུང་བར་འགྱུར་བ་མེད་པ་ཉིད། །ཅེས་འབྱུང་བ་དང༌། ནཱ་རོ་པས་ཀྱང༌། བསྟེན་པར་བྱ་བ་དང་ཐར་པ་འདོད་པ་རྣམས་ཀྱིས་བསྒོམ་པར་བྱས་པའི་ཕྱིར་བསྙེན་པའོ་ཞེས་གསུངས་སོ། །མཆན།༽ འབར་གཞུའི་སྒོ་ནས་སྒྲུབ་པའི་ཚུལ། ཕྱག་རྒྱའི་སྒོ་ནས་སྒྲུབ་ཆེན་ཚུལ་ལས། དང་པོ་༼རྟགས་ཀྱི་སྒོ་ནས་བསྙེན་པའི་ཚུལ༽ལ་གོ་བྱ་དང་ཉམས་ལེན་ལས། དང་པོ་༼གོ་བྱ་༽ནི། སྤྱིར་རླུང་ལུས་གཞུག་གིས་གཟུགས་ཕུང་འབྱུང་བ་བཞི་དང༌། མཁའ་༼དུས་འཁོར་བ་སྟོང་པའི་རྡུལ་དུ་ཁས་ལེན་ཅིང་གསང་སྔགས་སུ་འབྱུང་བ་ལྔ་ཡང་ཁས་ལེན་པ་ཡིན་ནོ། །མཆན།༽སྣང་ལ་ཕྱི་དོན་རང་མཚན་པར་འཛིན་པའི་མངོན་ཞེན་ལོག་སྐབས་ནས་རྩ་ཐམས་ཅད་ལས། རྩ་དབུ་མ་སྣང་ལ་རང་བཞིན་མེད་པ་འཁོར་༼འཁོར་བཅས་ཀྱི་རླུང་ཐིག་སེམས་གསུམ་དུའོ། །༽བཅས་ལ་གསལ་སྣང་ཐེབས་པ་དེས་རྡོ་རྗེ་གསུམ་གྱི་ངོ་བོའི་རྩ་ཐིག་གི་ནུས་པ་རིགས་ལྔ་དང་ཡུམ་བཞིའི་ངོ་བོའི་བྱང་ཆུབ་ཀྱི་སེམས་སུ་ཞུ་བ་དེ་ཨཱ་ལི་ཀཱ་ལིའི་ངོ་བོའི་རླུང་གི་ནུས་པས་སེམས་ཀྱི་རྒྱུད་ལ་གཞུག་པ་ན། སེམས་ཀྱི་སྟེང་གི་འབྱུང་ལྔ་ཕུང་ལྔ་ཉོན་མོངས་ལྔའི་སྒྲིབ་པ་རྣམས་ལྡོག་པ་དང་ལོག་པར་འགྱུར་བས། དེའི་རྟགས་སུ་བཅོམ་ལྡན་འདས་ཀྱིས་རྡོ་རྗེ་གུར་ལས། དང་པོ་སྤྲིན་གྱི་རྣམ་པའོ། །གཉིས་པ་དུ་བ་ལྟ་བུ་སྟེ། །གསུམ་པ་གློག་གི་རྣམ་པའོ། །བཞི་པ་མར་མེའི་རྣམ་པའོ། །ལྔ་པ་རྟག་ཏུ་གསལ་བ་སྟེ། །སྤྲིན་མེད་ནམ་མཁའ་ལྟ་བུའོ། །ཞེས་འབྱུང་བས། སྨིག་རྒྱུ་ནི་བར་སྣང་སྟོང་པ་ལ་གཡོ་བའི་ཆ་ནས་དང་པོར་སྤྲིན་དང་འདྲ་བ་དང༌། གཉིས་པ་དུ་བ་ལྟ་བུ་དང༌། གསུམ་པ་མེ་ཁྱེར་ལ་རྒྱ་བལ་གྱི་མེ་ཁྱེར་སྔོ་ཀེམ་པ་དང་དམར་ཀེམ་པ་རེས་མཁའ་སྣང་དང་རེས་གློག་འཁྱུགས་པའི་འོད་དམར་སྔོན་ལྟ་བུ་འབྱུང་ངོ༌། །
རྟགས་དེ་རྣམས་དང་བཅས་ནས་རླུང་ཁྱད་པར་བའི་ནུས་པ་སེམས་ལ་ཞུགས་པའི་གཏུམ་མོ་འབར་སྟོབས་ཀྱང་ཆེར་འགྲོ་ཞིང༌། དེ་འབར་བས་དཀར་དམར་གྱི་བྱང་སེམས་ཞུ་ཕུལ་ཡང་ཆེར་འགྲོ་ལ། དེའང་གཙོ་བོ་དཀར་ཆ་ཞུ་བའི་གསལ་ཆའི་ཤུགས་ལ་ཞར་གྱིས་དམར་ཆ་ཞུ་བའི་གསལ་སྣང་འོད་གསལ་བར་འབྱུང་བ་ཡིན་ནོ། །འབར་བ་ལ་ཡང་དབུ་མའི་ནང་ནས་འབར་བ་དང་འཁོར་ལོའི་གནས་ཙམ་ནས་འབར་བ་ལ་མཆོག་དམན་ཡོད་པས། འབར་བས་དྲངས་པའི་དུ་སོགས་ཀྱི་གསལ་སྣང་ལའང་རྒྱ་ཆེ་ཆུང་ཡོད་དོ། །
འདིར་ཁ་ཅིག་ཁམས་དམར་ཆ་དང་གཏུམ་མོ་གཉིས་ཡིན་ཁྱབ་མཉམ་དུ་བྱེད་པ་དང༌། དེའི་དབང་གིས་དམར་ཆས་དཀར་ཆ་བཞུ་བར་བྱེད་པ་ཡིན་ཟེར་བ་ཡོད་ཀྱང་འཐད་པ་མིན་ཏེ། ཕྱི་རོལ་པས་གཏུམ་མོ་ལྷར་འདོད་ཀྱི་དམར་ཆ་ནི་མི་གཙང་བའི་རྫས་སུ་འདོད་པའི་ཕྱིར་དང༌། སངས་རྒྱས་པས་ནི་གཏུམ་མོས་ཁམས་དཀར་དམར་གྱི་ཉེས་པ་ཐམས་ཅད་སྲེག་བྱེད་དང་ཡོན་ཏན་ཐམས་ཅད་བཞུ་འཛིན་བྱེད་པས་ཁམས་དཀར་དམར་ལས་ཐ་དད་པར་གསུངས་པའི་ཕྱིར་དང༌། ཕལ་པས་ལམ་བསྒོམ་པ་མིན་པ་ལྟ་བའི་དྲོད་འབར་བས་དམར་ཆ་ཞུ་བ་ན་ལུས་བདེ་ཉམས་མེད་པར་འཁྲིས་པ་འཕེལ་ནས་ཚ་བའི་ནད་བསྐྱེད་པར་མཐོང་བའི་ཕྱིར་དང༌། ཁྱད་པར་དམར་ཆས་དཀར་ཆ་བཞུ་བར་ནུས་པ་མ་ངེས་པ་ཡིན་ཏེ། དམར་ཆ་ལའང་ཚ་གྲང་གཉིས་ཡོད་པས་གྲང་བའི་ཆ་དེས་དེ་བཞུ་མི་ནུས་པའི་ཕྱིར། འདིར་ཤར་ཙོང་ཁ་པ་ཆེན་པོས། རྟགས་ཕྱི་མ་བཞི་འདི་སྔ་མ་ལས་ཕྱི་མ་གསལ་དུ་སོང་བ་ལ་སྨིག་རྒྱུ་སོགས་དང་འདྲ་བར་གསུངས་ཀྱི། དེ་རྣམས་དང་འདྲ་བའི་སྣང་བ་འཆར་བ་མིན་ཅེས་པ་དང༌། ཁ་ཅིག་རྟགས་ཅན་གྱི་ཤེས་པ་བརྟན་གཡོའི་ཚད་ཡིན་ཅེས་པ་དང༌། ཁ་ཅིག་དུ་བ་སོགས་དང་འདྲ་བའི་སྣང་བ་འཆར་བ་ལ་བཞེད་པ་དང་གསུམ་འབྱུང་བའི་ཕྱི་མ་ཉིད་ལེགས་པ་ཡིན་ནོ་ཞེས་གསུངས་པའང་ཉིད་རང་ལ་འཐད་པར་མགོ་སྟེ། ཉིད་རང་གི་རིམ་ལྔ་གསལ་སྒྲོན་དུ། ལུགས་སྔ་མ་གཉིས་ཞལ་ལུང་གི་འགྲེལ་པ་དང་སྤྱོད་བསྡུས་ཀྱི་ལུགས་ཡིན་པར་བྱས་འདུག་པས་དེ་ལྟར་ན་ལུགས་དེ་དག་ཚད་ལྡན་ཡིན་པས། དེ་མི་ལེགས་པའི་སྒྲུབ་བྱེད་ཀྱང་ཁྱེད་རང་ལ་མེད་པའི་ཕྱིར་དང༌། ལུགས་གསུམ་པ་དེ་སྒྲོན་གསལ་གྱི་ལུགས་སུ་བཀོད་ནས་དེ་ཡང་མི་ལེགས་པའི་ནང་ཚན་དུ་བསྡུས་འདུག་པས་རང་ཚིག་འགལ་བར་འགྱུར་བའི་ཕྱིར་རོ། །
ཡང་ལུགས་གསུམ་པ་དེ་དུ་སོགས་ཀྱི་རྟགས་སྣང་འཆད་པའི་སྐབས་སུ་ལུགས་དེ་མི་ལེགས་བྱས་པ་མིན། སྣང་གསུམ་འོད་གསལ་དུ་ཐིམ་པའི་སྐབས་སུ་རྟགས་སྣང་འཆར་བར་འདོད་པ་མི་ལེགས་བྱས་པ་ཡིན་ནོ་ཞེ་ནའང་རང་ཚིག་དང་འགལ་བ་ལས་མི་གྲོལ་ཏེ། སྔགས་ལམ་རིམ་དུ། དེ་ལྟར་བསྡུ་ན་འོད་གསལ་དུ་བཅུག་སྟེ་སེམས་བཟུང་བ་ནས་ཆུ་ལ་ཐིམ་པ་སོགས་ཀྱི་རྟགས་ལྔ་འབྱུང་བར་བཤད་པ་ནི། ལྭ་བ་པས། དང་པོ་རི་དྭགས་སྲེད་བཞིན་སྣང་བ་སྟེ། །ཞེས་སོགས་གསུངས་པའི་དོན་ཡིན་ནོ་ཞེས་གསུངས་པའི་རང་ཚིག་དང་འགལ་བའི་ཕྱིར། གླང་ཆེན་གྱི་ཁྲུས་དང་འདྲ་བ་ཁོ་ནར་གྱུར་པ་ཡིན་ནོ། །
ཡང་དུ་སོགས་རྣམས་སྲོག་དབུ་མར་སྡུད་པའི་ཐབས་ཁྱད་ཅན་གྱི་སེམས་འཛིན་དང༌། དེ་ལྟར་མིན་པའི་སེམས་མི་རྟོག་པར་བསྐྱངས་པ་ལས་བྱུང་བ་གཉིས་ཀྱི་ཁྱད་ལེགས་པར་ཕྱེ་དགོས་གསུང་བའི་རྟགས་འདི་རྣམས་དབུ་མར་སྡུད་པའི་ཐབས་ཀྱི་སེམས་འཛིན་ཡིན་གསུང་བ་རང་མི་ལེགས་ཏེ། ཉིད་ཀྱི་རྟགས་འདི་རྣམས་སྲོག་དབུ་མར་ཞུགས་པའི་རྟགས་སུ་བཤད་ཀྱི། མ་ཞུགས་པ་ལ་དེ་མི་འབྱུང་ན་མ་ཞུགས་པ་ལ་དེ་ལ་བརྟེན་ནས་སེམས་འཛིན་ཐབས་སུ་མི་འགྱུར་བའི་ཕྱིར་རོ། །
ཡང་གལ་ཏེ་རྟགས་འདི་རྣམས་ཀྱི་རྣམ་པ་རྟོག་པས་དམིགས་ནས་སེམས་འཛིན་པ་ལ་དགོངས་ན་ཡང་མི་རིགས་ཏེ། རྟགས་འདི་རྣམས་རྟོག་མེད་ཀྱི་ཤེས་པའི་ཡུལ་དང་སྒོམ་བྱུང་གི་དམིགས་པ་ཡིན་གྱི། ཐོས་བསམ་གྱི་ཤེས་པས་འདིའི་རྣམ་པ་འཛིན་མི་ནུས་པའི་ཕྱིར་ཏེ། དུ་བ་ལྟ་བུ་ཞེས་འབྱུང་གི་དུུ་བའི་རྣམ་པ་བསྒོམས་ཀྱང་དེའི་རྟགས་ཀྱི་རྣམ་པར་མི་འགྱུར་བའི་ཕྱིར་རོ། །དཔེར་ན་སྐྱེས་བུ་མ་འཁྲུལ་བས་སྐྱེས་བུ་གཞན་པའི་འཁྲུལ་སྣང་གི་རྣམ་པར་རྟོག་པས་ཇི་ལྟ་བར་འཛིན་མི་ནུས་པ་བཞིན་ནོ། །
གཉིས་པ་༼ཉམས་ལེན་༽ལ་རླུང་དང་སྦྱར་བ། རྩ་དང་སྦྱར་བ། ཐིག་ལེ་དང་སྦྱར་བ། རླུང་ཐིག་གཉིས་ཀ་དང་སྦྱར་བའོ། །དང་པོ་༼རླུང་དང་སྦྱར་བ༽ལ་རྒྱ་ཡན་དང༌། དགག་པ་གཉིས་ལས། དང་པོ་༼རྒྱ་ཡན་༽ནི།
ལུས་གནད་སྟོང་ར་རྩ་འཁོར་ཡི་གེ་ཐིག་ལེ་རྣམས་སྔར་བཞིན་གསལ་བཏབ་ནས། སྔར་གྱི་ཡི་གེ་བཞིའི་ནང་ན་སླར་ཤིན་ཏུ་ཕྲ་བའི་ཡི་གེ་སྔ་མ་བཞི་གསལ་གདབ་པར་བྱ་སྟེ། དེ་ནི་རང་བཞིན་འོད་གསལ་གྱི་སེམས་གནས་སྐབས་རྣམ་བཞིའི་འཁྲུལ་པ་གཅོད་ནུས་ཀྱི་ངོ་བོར་བསྒོམ་པའོ། །དེ་ནས་རླུང་ནང་དུ་འཇུག་པའི་ཚེ་རླུང་དང་ཐ་མི་དད་པར་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་གསུམ་བྱོན་ནས་རང་བཞིན་འོད་གསལ་བའི་སེམས་ཀྱི་ངོ་བོའི་ཡི་གེ་དེ་དག་ལ་ཞུགས། ནང་དུ་གནས་པའི་ཡི་གེ་དེ་དང་དེ་རོ་མཉམ་དུ་གནས། ཕྱིར་རླུང་དབྱུང་བ་ན་ཡི་གེ་དེ་དག་ལས་དེ་བཞིན་གཤེགས་པའི་རྡོ་རྗེ་གསུམ་གྱི་བདག་ཉིད་ཀྱི་སྤྲུལ་སྐུ་སྣ་ཚོགས་བྱོན་ནས་སེམས་ཅན་གྱི་ཁམས་སྦྱོང་བར་བསྒོམ་པའོ། །
གཉིས་པ་༼དགག་པ་༽ནི།
ཡི་གེའི་ནང་དུ་རང་བཞིན་འོད་གསལ་གྱི་སེམས་ཀྱི་ངོ་བོའི་ཡི་གེ་གསལ་བཏབ་ནས། སྟེང་རླུང་བུམ་པ་ཅན་གྱི་རེག་པས་འོད་གསལ་གྱི་སེམས་ཀྱི་ངོ་བོའི་ཡི་གེའི་མདུན་ལོགས་སུ་ཞུགས་པས་བདེ་ཆེན་གྱི་ཚོར་བས་མྱོས་ཏེ་ཡི་གེ་སེམས་བཅས་ཡལ་ལ་གཏུགས་པ་ཙམ་དུ་བྱས། དེ་ནས་འོག་རླུང་བུམ་པ་ཅན་གྱི་རེག་པས་ཡི་གེ་སེམས་བཅས་ཀྱི་རྒྱབ་ལོགས་སུ་ཞུགས་པས་བདེ་ཆེན་གྱི་ཚོར་བ་ལ་རྟོག་པ་མེད་པའི་ཡེ་ཤེས་སྐྱེས་པས་ཡི་གེ་སེམས་བཅས་རྒྱང་རིང་པོའི་དུ་བ་ནམ་མཁའ་ལ་ཡལ་བ་ལྟར་སོང་བར་བསྒོམ། དེ་ནས་འཁོར་ལོ་སོ་སོའི་བུམ་ཅན་སོ་སོའི་རེག་པས་ཡི་གེ་སེམས་བཅས་ཀྱི་ཆ་ཐམས་ཅད་ནས་ཞུགས་པས་ཀུན་རྟོག་གི་མུན་པ་དང་བྲལ་བའི་ཉམས་སྐྱེས་པས་ཡི་གེ་སེམས་བཅས་སྟོན་དུས་ཀྱི་ནམ་མཁའ་ལ་ཟླ་བ་ཤར་བ་ལྟར་བསྒོམ། དེ་ལྟར་བྱས་པས་བདེ་གསལ་མི་རྟོག་པའི་ཏིང་ངེ་འཛིན་ཁྱད་པར་ཅན་སྐྱེ་བ་ཡིན་ནོ། །
གཉིས་པ་༼རྩ་དང་སྦྱར་བ༽ནི།
སྟོང་ར་རྩ་འཁོར་ཡི་གེ་དང་བཅས་པ་སྔ་མ་བཞིན་གསལ་བཏབ་ལ། ཡི་གེའི་ནང་གི་ཡི་གེ་སེམས་བཅས་ཕྲ་མོ་དེའི་སྒྲ་ལས། ཨོཾ་ཧྲཱིཿཧ་ཧ་ཧུཾ་ཧཱུྃ་ཕཊ། །ཅེས་དྲག་ཏུ་བསྒྲགས་པས་ལྟེ་འོག་གི་ཐིག་ལེ་ལ་ཕོག་པས་དེ་ལས་ཀྱང་སྙིང་པོ་དེ་ཉིད་ཀྱི་སྒྲ་ལན་བདུན་དུ་བསྒྲགས་པའི་རྐྱེན་གྱིས་ལྟེ་བའི་རྩ་འདབ་རེ་བཞི་པོ་རེ་རེ་ཞིང་རལ་གྲི་རིན་ཆེན་ཁཾ་གིས་མཚན་པ་དང༌། སྙིང་གའི་རྩ་འདབ་བརྒྱད་པོ་རེ་རེ་ཞིང་རྡོ་རྗེ་ཧཱུྃ་གིས་མཚན་པ་དང༌། མགྲིན་པའི་རྩ་འདབ་བཅུ་དྲུག་པོ་རེ་རེ་ཞིང་པདྨ་ཨཱཿས་མཚན་པ་དང༌། སྤྱི་བོའི་རྩ་འདབ་སོ་གཉིས་པོ་རེ་རེ་ཞིང་འཁོར་ལོ་བྷྲཱུྃ་གིས་མཚན་པར་བསྒོམས་ནས། དེ་ལས་འོད་འཕྲོས། རྩ་རྣམས་ལ་ཞུགས་པས་རྣམ་སྨིན་གྱི་རྩ་ཐམས་ཅད་རླུང་ཁྲག་རྒྱུ་བ་དང་གཟུང་འཛིན་གྱི་རྣམ་ཤེས་ཀྱི་རྟེན་མི་བྱེད་པར། རྒྱལ་བ་རིགས་དྲུག་གི་རྡོ་རྗེ་གསུམ་གྱི་རྟེན་བྱེད་པའི་དག་པའི་འཇིག་རྟེན་གྱི་ཁམས་འཕགས་པ་ཀུན་ཏུ་བཟང་པོའི་མཆོད་སྤྲིན་གྱིས་གང་བ་དང་བཅས་པར་བསྒོམ་མོ། །
གསུམ་པ་༼ཐིག་ལེ་དང་སྦྱར་བ༽ལ་རིམ་ཅན་དང༌། ཅིག་ཅར་རོ། །དང་པོ་༼རིམ་ཅན༽ནི།
དག་པ་དང་མ་དག་པའི་ལུས་ཐམས་ཅད་འཚོ་ཞིང་གཞེས་༼གཞེས་པ་ནི་བཞུགས་པའི་དོན་ནོ། །མཆན།༽པར་བྱེད་པ་ནི་ལུས་ཀྱི་ཟུང་བདུན་པ་མཆོག་ཏུ་འགྱུར་བ་བྱས་པ་ལས་བྱུང་བའི་དཀར་ཆ་དང་དམར་ཆའི་ཁམས་ཉིད་ཡིན་ལ། དེའང་འབྱུང་བ་ལྔ་དང་སྒྲོན་མེ་ལྔ་དང་ལྕགས་ཀྱུ་ལྔའི་ངོ་བོའི་དཀར་དམར་སེར་ལྗང་གནག་པའི་ཁམས་ལྔ་ཡོད་ཅིང༌། དེ་ལྟར་ནའང་ཐབས་ཤེས་སམ་རྒྱུ་རྐྱེན་གྱིས་རབ་ཏུ་ཕྱེ་བས་ཁམས་དཀར་དམར་གཉིས་སུ་བསྡུས་ནས་དེ་གཉིས་ཀྱི་ཤེས་རྒྱུད་བསོད་ནམས་དང་ཡེ་ཤེས་ཀྱི་ཚོགས་གསོག་པར་འཚོ་ཞིང་གཞེས་པར་བྱས་པ་སྟེ། དེའི་ཐབས་ནི་སྟོང་ར་རྩ་འཁོར་ཡི་གེ་ཐིག་ལེ་དང་བཅས་པ་བསྒོམས་ནས་རླུང་ནང་དུ་རྔུབ་པའི་རེག་པས་ལྟེ་བའི་ཐིག་ལེ་ལ་བསྣུན་པས་ལྟེ་བའི་ཐིག་ལེའི་མེ་དྲོད་ཚད་མེད་པར་དབྱུང་སྟེ། འཁོར་ལོ་བཞིའི་གནས་སུ་ཕྱིན་པས་སྤྱི་བོའི་རྩ་འདབ་སོ་གཉིས་ཀྱི་མཐར་ཐིག་ལེ་དཀར་འཚེར་སོ་གཉིས། མགྲིན་པའི་རྩ་འདབ་བཅུ་དྲུག་གི་མཐར་ཐིག་ལེ་དམར་འཚེར་བཅུ་དྲུག །སྙིང་གའི་རྩ་འདབ་བརྒྱད་ཀྱི་མཐར་ཐིག་ལེ་སྔོ་འཚེར་བརྒྱད། ལྟེ་བའི་རྩ་འདབ་རེ་བཞིའི་མཐར་ཐིག་ལེ་སེར་འཚེར་རེ་བཞི་བསྒོམས་ནས། སླར་ཡི་གེ་བཞིའི་ནང་གི་ཡི་གེ་སེམས་བཅས་མེ་ཏོག་ཁ་བྱེ་བ་ལྟར་ཤར་རིམ་ནས་ཡི་གེ་སེམས་བཅས་སོ་སོ་ནས་ཐིག་ལེ་སོ་སོའི་རང་མདོག་ཐིག་ལེ་སྔ་མར་ཡོད་པ་རྣམས་དང་དབྱེར་མེད་དུ་བསྲེ་བར་བྱ་སྟེ། དཔེར་ན་སྤྱི་བོའི་ཡི་གེ་ཕྲ་མོ་སེམས་བཅས་ལས་ཐིག་ལེ་དཀར་འཚེར་སོ་གཉིས་སྤྲོས་ནས་སྤྱི་བོའི་རྩ་འདབ་སོ་གཉིས་ཀྱི་མཐར་སྔར་ནས་ཡོད་པའི་ཐིག་ལེ་དཀར་འཚོར་སོ་གཉིས་པོ་དང་དབྱེར་མེད་དུ་གཞུག་ནས་རང་བཞིན་གཅིག་ཏུ་ཐིམ་པར་བསྒོམ། ཁ་ཅིག་རྒྱུད་སྡེ་མན་ངག་ཏུ་ཤར་བ་ཡིན་ཟེར་ནས་དམིགས་པ་དང་ལུས་གནད་རླུང་རྩོལ་གསར་རྩོམ་མང་དུ་བྱེད་ཅིང༌། དེའི་རྒྱབ་སྐྱོར་དུ་རྒྱུད་སྡེའི་ལུང་གི་ཚིག་མཚམས་ལ་ཡར་བཅད་མར་བཅད་མང་དུ་མཛད་ནས་ལུང་མང་པོ་དྲང་བའང་ཤིན་ཏུ་ཐ་ཆད་པས་ཡ་ང་བ་ཡིན་ནོ། །
རྡོ་རྗེའི་ལུས་སེམས་ཀྱི་རྟེན་འབྲེལ་གྱི་བྱེད་བཅིངས་ནི་རྡོ་རྗེ་འཆང་ཉིད་ཀྱི་མན་ངག་གྲུབ་པ་ཐོབ་པའི་རྡོ་རྗེ་སློབ་དཔོན་གྱི་ཞལ་ལུང་ནས་བྱུང་བ་ཉིད་ལ་ནན་ཏན་དུ་བསྒོམ་ན་ཡོན་ཏན་དང་བྱིན་རླབས་འབྱུང་གི། གཞན་དུ་རང་བཟོ་ལས་ཡོན་ཏན་གང་ཡང་མི་འབྱུང་ཞིང་གསང་སྔགས་ལོག་པར་སྒྲུབ་པ་ཡིན་པས། དེ་ལྟ་བུ་ནི་ངལ་བ་འབྲས་བུ་མེད་པའི་ལས་སུ་རིག་པར་བྱའོ། །
གཉིས་པ་༼ཅིག་ཅར་༽ནི།
སྟོང་ར་སོགས་སྔར་བཞིན་ལ་རླུང་ནང་དུ་རྔུབ་པའི་རེག་པས་ལྟེ་འོག་གི་ཐིག་ལེ་ལ་བསྣུན་པས་དེའི་མེ་དྲོད་ཚད་མེད་པ་དབྱུང་རིམ་ནས་འཁོར་ལོ་བཞིའི་རྩ་འདབ་རྣམས་སུ་ཐིག་ལེ་སྤྲོ་བ་དང་འཁོར་ལོ་དང་ཡི་གེའི་དབུས་ཀྱི་ཡི་གེ་སེམས་བཅས་ལས་ཐིག་ལེ་སྤྲོ་བ་ཅིག་ཅར་བྱས་ནས་དེ་གཉིས་ཕན་ཚུན་དབྱེ་བ་མེད་པར་ཐབས་ལ་ཤེས་རབ་དང་ཤེས་རབ་ལ་ཐབས་ཀྱི་རྒྱས་གདབ་པར་བྱའོ། །
བཞི་པ་༼རླུང་ཐིག་གཉིས་ཀ་དང་སྦྱར་བ་༽ལ་རྒྱ་ཡན་དང༌། དགག་པའོ། །དང་པོ་༼རྒྱ་ཡན་༽ནི།
སྔར་བཞིན་སྟོང་ར་སོགས་བསྒོམས་ནས་ཡི་གེའི་དབུས་ཀྱི་ཡི་གེ་སེམས་བཅས་ལས་ཤིན་ཏུ་ཕྲ་བའི་ཐིག་རླུང་སྤྲོས། རླུང་རྒྱུ་བ་དང་དབྱེར་མེད་དུ་བྱས། ཕྱོགས་བཅུའི་ཧེ་རུ་ཀ་ཡབ་ཡུམ་གྱི་སྤྱི་བོ་ནས་ཞུགས། སླར་ཐུགས་ཀར་བྱང་ཆུབ་ཀྱི་སེམས་སུ་ཞུ་བ་པདྨ་ནས་བརྒྱུད་སླར་སྣ་བུག་ནས་ནང་དུ་ཞུགས། ཡི་གེ་སེམས་བཅས་ལ་ཐིམ་པས་སྤང་བྱ་གློ་བུར་གྱི་དྲི་མ་ཐམས་ཅད་ཀྱི་ནུས་པ་བཅོམ། སླར་ཡང་རླུང་ཕྱིར་འགྲོ་བ་ན་སྔ་མ་ལྟར་བྱ་བའོ། །
གཉིས་པ་༼དགག་པ་༽ནི།
སྟོང་ར་སོགས་སྔར་བཞིན་ལ་སྟེང་རླུང་བུམ་ཅན་གྱི་སྐབས་སུ་རྩ་གསུམ་འཁོར་ལོ་བཞི་སོགས་ལ་སེམས་རྩེ་གཅིག་ཏུ་འཛིན། འོག་རླུང་བུམ་ཅན་གྱི་སྐབས་སུ་ཡི་གེ་ལྟེ་འོག་གི་ཐིག་ལེ་དང་བཅས་པ་ལ་སེམས་འཛིན། བར་རླུང་བུམ་ཅན་གྱི་སྐབས་སུ་ཡི་གེ་སེམས་བཅས་ལས་རང་རང་གི་གནས་སུ་རྩ་འདབ་ཀྱི་གྲངས་དང་མཉམ་པའི་ཐིག་ལེ་སོ་སོར་སྔར་བཞིན་སྤྲོ་བ་དང་སླར་ཡི་གེ་སེམས་བཅས་ལ་སྡུད་པའི་སེམས་རྩེ་གཅིག་ཏུ་འཛིན་ནོ། །༼འདིར་འདི་ལྟར་ཞིག་ཀྱང་ཡོད་དེ། སྟོང་ར་སོགས་སྔར་བཞིན་ལ། སྟེང་རླུང་བུམ་ཅན་བྱས་པས་འཁོར་ལོའི་དབུས་ཀྱི་ཡི་གེ་ཕྱི་ནང་ཐམས་ཅད་དམིགས་མེད་དུ་སོང༌། འོག་རླུང་བུམ་ཅན་བྱས་པས་ལྟེ་འོག་གི་ཐིག་ལེ་དམིགས་མེད་དུ་སོང༌། བར་རླུང་བུམ་ཅན་བྱས་པས་རྩ་གསུམ་འཁོར་ལོ་བཞི་དང་བཅས་པ་དམིགས་མེད་དུ་སོང༌། དེ་ནས་སྟེང་འོག་བར་གསུམ་རབ་ཏུ་དགང་བའི་བུམ་ཅན་བྱས་པས་ཅི་ཞིག་ན་སྙིང་གར་པད་ཉི་རོའི་གདན་ལ་བཅོམ་ལྡན་འདས་མ་རྡོ་རྗེ་རྣལ་འབྱོར་མ་བསྒོམས་ནས། དེའི་ཐུགས་ཀར་ཉི་དཀྱིལ་སྲན་མ་ཙམ་གྱི་སྟེང་དུ་བྱང་ཆུབ་ཀྱི་སེམས་དཀར་པོ་ཡུངས་ཀར་ཙམ་ཞིག་བསྒོམ། དེའི་དབུས་སུ་རྡོ་རྗེ་གྲི་གུག་གི་ལྟེ་བར་ཡི་གེ་ཧྲཱིཿཡིག་དྭངས་པ་ལ་ཕྱོགས་བཅུའི་རྡོར་སེམས་ཡབ་ཡུམ་ཐམས་ཅད་མེ་ལོང་ལ་གཟུགས་བརྙན་ཤར་བ་ལྟར་གསལ་བ་ལ་སེམས་རྩེ་གཅིག་ཏུ་འཛིན་ནོ། །མཆན།༽
གཉིས་པ་༼འབར་གཞུའི་སྒོ་ནས་སྒྲུབ་པའི་ཚུལ་༽ལ་གོ་དོན་བཤད་པ་དང༌། ཇི་ལྟར་ཉམས་སུ་ལེན་པའོ། །དང་པོ་༼གོ་དོན་བཤད་པ་༽ནི།
དཔལ་ནཱ་རོ་པ་ཆེན་པོས་མཛད་པའི་འདི་ཉིད་ཀྱི་གཞུང་ལས།
རླུང་དང་མེ་དང་བདེ་བའི་ཁམས། །
བཅུ་དྲུག་ཕྱེད་ཕྱེད་ཐིག་ལེ་ཅན། །
བསྐྱིལ་དང་བཟློག་དང་འགྲེམ་ཞིང་བསྟིམ། །
དགའ་བཞིའི་ཡེ་ཤེས་རང་ངོ་བཟུང༌། །
ཞེས་གསུངས་པས། རླུང་དང་ཞེས་པས་རླུང་ལུས་གཞུག་གི་སྐབས་ནས་སྦྱོར་བ་བཞི་ལྡན་རྟེན་དུ་བཀོད་ནས་བུམ་པ་ཅན་ལ་གནད་དུ་བསྣུན་པ་དང༌། བསྙེན་པའི་སྐབས་སུ་རྒྱ་ཡན་དང་དགག་པའི་སྦྱོར་བ་རྣམས་སོ། །མེ་དང་ཞེས་པ་ནི་རླུང་ལུས་གཞུག་གི་སྐབས་ནས་གཏུམ་མོ་ཡེ་ཤེས་ཀྱི་གཞི་འཛིན་པ་དང༌། སྲོག་གཞུག་ནས་ཐིམ་འགྲོས་ཀྱིས་བྱང་སེམས་དག་པ་མཐར་ཕྱིན་དུ་བྱེད་པ་རྣམས་སོ། །བདེ་བའི་ཁམས་ཞེས་པ་ལ། གོང་དུ་བསྙེན་པའི་སྐབས་སུའང་ཐིག་ལེ་དང་སྦྱར་བ་དང༌། རླུང་ཐིག་གཉིས་ཀ་དང་སྦྱར་བའི་སྐབས་སུའང་བསྟན་ལ། རྒྱས་པར་སྒྲུབ་པ་དང་སྒྲུབ་ཆེན་གྱི་སྐབས་ནས་བཅུ་དྲུག་ཕྱེད་ཕྱེད་ཐིག་ལེ་ཅན་ཞེས་སོགས་ཀྱི་དོན་འཆད་ལ། དེའང་སྤྱིར་གློ་བུར་དྲི་མའི་ལུས་སེམས་ལ་གཉུག་མ་དྲི་བྲལ་གྱི་ལུས་སེམས་སྤང་གཉེན་གྱི་ཚུལ་དུ་ཐོག་མ་མེད་པ་ནས་བཞུགས་པ་ཡིན་ཏེ། རྒྱལ་པོ་ཨིནྡྲ་བྷཱུ་ཏིས།
ཁྱབ་བདག་སངས་རྒྱས་ཀུན་རང་བཞིན། །
རང་ཉིད་ཇི་ལྟར་འདོད་པ་སྤྱད། །
སེམས་ཅན་ཀུན་གྱི་སྙིང་ལ་བཞུགས། །
དེ་ཉིད་ཐམས་ཅད་བླ་ན་མེད། །
དེ་ཉིད་རྣལ་འབྱོར་དབང་པོ་བསྒོམ། །
རྡོ་རྗེའི་རང་བཞིན་ཀུན་སྒྲུབ་པ། །
རྡོ་རྗེ་ཉིད་ནི་མྱུར་ཐོབ་འགྱུར། །
ཞེས་གསུངས་པས། སྙིང་ལ་བཞུགས་བྱ་བ་ནི་གང་སེམས་ཅན་གྱི་སྲོག་མཐར་ཐུག་པར་གནས་པ་དེར་དེ་འཇིག་བྱེད་དུ་སེམས་ཅན་མ་རིག་པས་ལྡོངས་པའི་ཤེས་པས་རྟོགས་པར་དཀའ་བའི་བདག་ཉིད་དུ་བཞུགས་པ་ཡིན་ཏེ། དེའང་སེམས་ཅན་གྱི་སྲོག་མཐར་ཐུག་པའི་རྟེན་བྱེད་པའི་རྩ་ཐིག་རླུང་གསུམ་ཡང་རྟོགས་པར་དཀའ་ན། དེ་འཇིག་བྱེད་དུ་བཞུགས་པའི་རྫོགས་སངས་ཀྱི་རྒྱུའི་བདག་ཉིད་དུ་གནས་པའི་རྩ་ཐིག་རླུང་གསུམ་ཆེས་ཕྲ་བ་ནི་རྡོ་རྗེ་ཐེག་པ་མཆོག་གི་སྐལ་ཅན་མ་ཡིན་པས་ཤེས་པར་མི་ནུས་པའི་ཕྱིར། དཔེར་ན་སྲོག་གང་གིས་གཅོད་པའི་ནད་ཡོད་པའི་སར་སྲོག་གསོ་བའི་སྨན་བཏང་ན་སྨན་གྱི་ནུས་པ་དེར་གནས་པ་སྐྱེ་བོ་ཕལ་པས་ཕྱིས་ནས་མི་རྟོགས་པ་བཞིན་ནོ། །
དེས་ན་གཉུག་མ་དྲཾ་བྲལ་གྱི་ལུས་སེམས་ཀྱི་རྒྱུ་རྩ་རླུང་ཐིག་ལེ་ཡན་གར་བའི་དབང་དུ་བྱས་ན། ཐིག་ལེའི་དྭངས་མ་འཁོར་ལོ་བཞིའི་དབུས་ན་ཡོད་པའི་ཡིག་གཟུགས་ཀྱི་རྭངས་མ་ཨཿཧྃ་གི་བདག་ཉིད་དུ་བཞུགས་པ་རྣམས་ཀྱང་དཔེར་མཚོན་ན་ཡིན་མོད་ཀྱི། དེ་ལྟར་ནའང་དེ་དག་ཕན་ཚུན་ཐབས་ཤེས་སུ་སྦྱོར་བའི་རྒྱས་བཏབ་པ་ན། རྫོགས་པའི་སངས་རྒྱས་ཀྱི་རྒྱུ་མཆོག་ཏུ་གྱུར་ཀྱང་རྩ་ཐིག་རླུང་གསུམ་ཡན་གར་བ་མ་ཡིན་པ་གྲུབ་བདེ་གཅིག་གི་ངོ་བོར་སྐྱེ་ཞིང༌། རང་བཞིན་གཅིག་པའི་ཐབས་ཤེས་ཀྱི་སྦྱོར་བའི་ངོ་བོ་ཉིད་ཀྱི་རྒྱ་དང་ལྡན་པས་ཕན་ཚུན་ཐབས་ཤེས་སུ་སྦྱོར་བའི་རྒྱས་འདེབས་མི་དགོས་པའི་རྫོགས་པའི་སངས་རྒྱས་ཀྱི་རྒྱུ་བླ་ན་མེད་པ་ནི་རྡོ་རྗེའི་ཆར་ཡང་མཆོག་སྟེ། ༼ཆར་ཡང་འདི་ལ་ཁ་ཅིག་གིས་ཐིག་ལེ་ཁོ་ན་དང་སྦྱར་ནས་འཆད་པ་སོགས་ཡོད་ཀྱང་འཐད་པ་མ་ཡིན་ཏེ། ཕྱག་ཆེན་ཐིག་ལེ་ལ་སོགས་པར་ཆར་ཡང་དུ་གྱུར་པའི་རྩ་རླུང་གཉིས་ཀའང་བཤད་པ་ཡིན་ཏེ། ལེའུ་བཅུ་བདུན་པའི་སྐབས་སུ་དཔལ་ཕྱག་རྒྱ་ཆེན་པོའི་ཐིག་ལེ་ལས། ཚུལ་དང༌། ཆར་ཡང་དང༌། ཐིག་ལེ་དང༌། ཡེ་ཤེས་ཀྱི་གནས་དང༌། རྩའི་ཀུན་སྤྱོད་ཅེས་བྱ་བའི་ལེའུ་བཅུ་བདུན་པའོ། །ཞེས་པས། ཆར་ཡང་ངོ་བོ་རྣམ་འགྱུར་དང་བཅས་པ་འཆད་པའི་སྐབས་ཡིན་པས་རྩ་ནི་དངོས་སུ་བྱུང་ཞིང༌། ཡེ་ཤེས་ཀྱི་གནས་ནི་རླུང་ལ་ངོས་འཛིན་པ་ཡིན་ནོ། །མཆན།༽འཁོར་ལོ་དྲུག་གི་མཆོག་གི་དྷཱུ་ཏིའི་དབུས་ན་ཡེ་ཤེས་ཀྱི་རླུང་གིས་ལེགས་པར་གཏམས་ཤིང༌། བྱང་ཆུབ་ཀྱི་སེམས་དཀར་དམར་མཐིང་གའི་དབུས་ན་གསལ་བས་བྱེད་པའང་ཡིན་ལ། མི་གསལ་བས་གང་བ་ཡང་མ་ཡིན་པ་ཟླ་ཕྱེད་ཀྱི་ཚུལ་དུ་བཞུགས་ཏེ། ཐིག་རླུང་སེམས་རྩ་དང་བཅས་པའི་བདག་ཉིད་རོ་གཅིག་པར་སངས་རྒྱས་ཀྱི་རྒྱུའི་བདག་ཉིད་དུ་ཐོག་མ་ནས་བཞུགས་པས་གསལ་བ་དང༌། དེ་ལམ་རྡོ་རྗེའི་རྣལ་འབྱོར་གྱིས་མངོན་དུ་མ་བྱས་པ་ན་མི་གསལ་བ་ཡང་བཞུགས་པའི་ཕྱིར་དང༌། ངོ་བོ་རྡོ་རྗེའི་ཆར་ཡང་གཅིག་ཉིད་ལ་འཁོར་ལོའི་གནས་རྣམས་སུ་རྣམ་འགྱུར་ཐིག་ལེ་དང་སྒྲ་ཚུལ་ལ་སོགས་སྣ་ཚོགས་པར་ཡང་ནས་ཡང་དུ་འཆར་བ་ཡིན་ཏེ། ཆར་ཡང་འདི་ཉིད་སྐྱངས་པ་ཁྱད་པར་ཅན་དུ་གྱུར་པའི་སངས་རྒྱས་ཀྱི་ས་ན་ངོ་བོ་བདེ་ཆེན་གྱི་སྐུ་གཅིག་ཉིད་ལ་གདུལ་བྱ་འགྲོ་བ་དྲུག་ལ་སོགས་པར་རྣམ་འགྱུར་སྤྲུལ་ལོངས་ཀྱི་སྐུ་སྣ་ཚོགས་པར་ཡང་དང་ཡང་དུ་འཆར་བའི་ཕྱིར། ཕྱག་ཆེན་ཐིག་ལེར།
ཕུང་པོ་མངའ་བདག་ལུས་ལ་ནི། །
ལེགས་སྐྱེས་དབང་མོ་འཁོར་ལོ་དྲུག །
ཟླ་བ་བྱེད་བཞིན་འཆར་ཡང་ནི། །
རླུང་གི་འཁོར་ལོའི་རྣམ་པར་གནས། །
ཞེས་དང༌། རྡོ་རྗེ་ཕྲེང་བར།
ཕུང་པོ་ལྔ་ཡི་བདག་ཉིད་ལུས། །
འཁོར་ལོ་དྲུག་གི་ཕུག་ནང་ན། །
ཟླ་བ་ཕྱེད་པ་ལྟ་བུའི་ཆ། །
སྟོང་ཉིད་རླུང་གི་འཁོར་ལོར་གནས། །
ཞེས་འབྱུང་ལ། འཁོར་ལོ་དྲུག་སོ་སོའི་རྣམ་འགྱུར་གྱི་ཆར་ཡང་སོ་སོའི་དབུས་སུ་རྣམ་པ་དྲུག་ཏུ་འགྱུར་ཏེ། ཆར་ཡང༌། ཐིག་ལེ། སྒྲ་ཚུལ། ཚུལ་ཙམ། མཆོག་དང༌། གཞན་མཆོག་སྟེ། དེ་ལ་དང་པོ་ཆར་ཡང་ནི། ཕྱག་ཆེན་ཐིག་ལེར།
ཕྱེད་མིན་གང་བ་ཡང་མ་ཡིན། །
ཆུ་ཡི་ཟླ་བ་བཞིན་དུ་མཐོང༌། །
སྒྱུ་འཕྲུལ་ཆེན་པོ་འགྲོ་བའི་མ། །
ཆར་ཡང་གྲངས་མེད་བརྟེན་པ་ཡིན། །
དེ་ནི་མཆོག་དང་གཞན་མཆོག་ཕྲ། །
སྐྱེ་མེད་གཉིས་མེད་བསམ་དུ་མེད། །
རླུང་གི་འཁོར་ལོ་སྐྱེ་བྱེད་མ། །
སངས་རྒྱས་ཀྱིས་ཀྱང་རྙེད་དཀའོ། །
ཞེས་གསུངས་པས། ཆུ་ནང་གི་ཟླ་བ་དེ་ཟླ་ཕྱེད་དང་ཟླ་བ་གང་བ་གཉིས་ཀ་མ་ཡིན་ཀྱང༌། ཟླ་བའི་གཟུགས་བརྙན་ཆུ་ལ་འཆར་དུ་རུང་བ་བཞིན་དྲི་བཅས་གློ་བུར་གྱི་ལུས་སེམས་ལ་དྲི་བྲལ་གཉུག་མའི་ཆར་ཡང་དབྱེར་མེད་རོ་གཅིག་པར་བརྟེན་པ་མ་ཡིན་ཀྱང༌། སྤང་གཉེན་གྱི་ཚུལ་དུ་བརྟེན་པར་མི་རུང་བ་མ་ཡིན་པ་དང༌། ཆུ་ཟླའི་གཟུགས་བརྙན་འགགས་པའི་རྐྱེན་བྱུང་ན། གཟུགས་བརྙན་ཆུ་ལས་ལོགས་སུ་འབྲལ་རུང་བ་བཞིན། གློ་བུར་དྲི་བཅས་ཀྱི་ལུས་སེམས་ཀྱང་རྡོ་རྗེ་ཆར་ཡང་གི་བྱེད་པས་གཉུག་མ་དྲི་བྲལ་གྱི་ལུས་སེམས་ལས་ལོགས་སུ་ཕྱེ་ནས་དེ་ལ་རྫོགས་པའི་སངས་རྒྱས་སུ་བྱེད་པ་ཡང་སྔགས་ཀྱི་ནུས་པ་སྒྱུ་མའི་འཕྲུལ་ལྟ་བུ་ཡིན་པ་དང༌། དེ་ལྟར་བྱས་པས་འགྲོ་བའི་སྡུག་བསྔལ་རྒྱུན་གཅོད་པས་ཕན་བདེ་སྟེར་བའི་མ་དང༌། དེ་ལྟ་བུའི་ནུས་པ་གྲངས་མེད། ཆར་ཡང་དེ་ལ་ཡོད་པའམ་བརྟེན་པ་ཡིན་ལ། ནུས་པ་འདི་ཉིད་ཆར་ཡང་གི་ཁྱད་པར་མཆོག་དང་གཞན་མཆོག་སོགས་ལའང་ཡོད་ལ། འདི་ལ་སྐྱེ་འཆི་དང་སྲིད་ཞིའི་མཐའ་གཉིས་དང་བྲལ་བ་དང་སྔགས་ཀྱི་བདེན་པ་མ་མཐོང་བས་དོན་སྤྱིས་བསམ་པར་མི་ནུས་པ་དང༌། ཡེ་ཤེས་ཀྱི་རླུང་འཕེལ་བ་དང་ལས་ཀྱི་རླུང་སྦྱོར་བར་བྱེད་པའི་མ་སྟེ། འདིའི་གནད་ནི་ཕར་ཕྱིན་གྱི་ལམ་གྱིས་བསྒྲུབས་པའི་སངས་རྒྱས་སམ། རྒྱུད་འདིར་མ་ཞུགས་པའི་སངས་རྒྱས་པ་གཞན་གྱིས་རྙེད་པར་དཀའ་བར་གསུངས་ལ། འདིའི་རང་བཞིན་གྱི་གནས་ནི། གཙོ་བོར་འཁོར་ལོ་དྲུག་གི་ཕུགས་ན་ཡིན་མོད་ཀྱང་རྣམ་འགྱུར་གྱི་གནས་ནི་ཡས་འབབ་བདེ་སྟོང་ཡེ་ཤེས་ཀྱི་སྦྱོར་བ་གཙོ་བ་ན་གསང་གནས་རླུང་གི་འཁོར་ལོ་ན་དང༌། མས་བརྟན་བདེ་སྟོང་ཡེ་ཤེས་ཀྱི་སྦྱོར་བ་གཙོ་བ་ན། གཙུག་ཏོར་རླུང་གི་འཁོར་ལོ་རྡོ་རྗེ་ཟླ་བ་ཧཾ་ཡིག་དྲི་བྲལ་གྱི་དབུས་སུ་གནས་པ་ཡིན་ནོ། །རྣམ་འགྱུར་གྱི་ཆར་ཡང་དྲུག་པོའི་གནས་ལ་ཡང་ཕྱག་ཆེན་ཐིག་ལེ་ནས་ཡས་འབབ་བདེ་སྟོང་གི་ཡེ་ཤེས་ཀྱི་དབང་དུ་བྱས་ནས་གསང་འཁོར་ནས་བརྩམས་པ་དང༌། རྡོར་ཕྲེང་ནས་མས་བརྟན་བདེ་སྟོང་གི་ཡེ་ཤེས་ཀྱི་དབང་དུ་བྱས་ནས་གཙུག་ཏོར་ནས་བརྩམས་པ་གཉིས་ཡོད་པའང་བླ་མའི་མན་ངག་གིས་ཤེས་པར་བྱའོ། །
ལྷག་མ་ཐིག་ལེ་སོགས་ལུང་དང་སྦྱར་ཏེ་བཤད་ན་ཡི་གེས་འཇིག་པས་བསྡུས་ཏེ་བརྗོད་ན། སུམ་མདོ་མེའི་གནས་ན་ཐིག་ལེ་གཅིག་པུ་ནུས་པ་འགྲན་ཟླ་མེད་ལ་སྨྲ་བརྗོད་ཀྱི་ཡི་གེར་མེད་པ། ནུས་པས་འཁོར་འདས་ཐམས་ཅད་ལ་ཁྱབ་ནས་བདེ་བ་ཆེན་པོ་འདྲེན་ཅིང༌། འདི་ལས་ལོག་པར་ཞུགས་པ་ལ་ཁམས་གསུམ་གྱི་འཁོར་བའི་རྒྱུ་རྐྱེན་བྱེད་པའོ། །ལྟེ་བ་སྤྲུལ་པའི་འཁོར་ལོའི་གནས་ན་ཚུལ་ནི། ཐོག་མ་ནས་ཡོད་ཀྱང་རྡོ་རྗེའི་རིགས་སད་པའི་རྐྱེན་གྱིས་གློ་བུར་ངང་ཚུལ་གྱི་ནུས་པ་ཅན་ཉོན་མོངས་པའི་རྣམ་པ་ཐམས་ཅད་དང་བྲལ་བ། སྦྲུལ་གྱི་ལྕེའི་དུག་གིས་འཆི་བའི་ནུས་པ་ཡོད་པ་བཞིན་དོན་དམ་གཏུམ་མོའི་འབར་བ་བསྐྱེད་ན་གློ་བུར་བའི་ཕུང་ལྔའི་རྒྱུན་གཏན་དུ་བར་འཆི་བར་བྱེད་པས་འཁོར་བའི་སྡུག་བསྔལ་རྒྱུན་གཅོད་པའམ་སྙོམས་པར་བྱེད་པ་ཡིན་ནོ། །སྙིང་ག་ཆོས་ཀྱི་འཁོར་ལོའི་ཚུལ་ཙམ་ནི། དེ་ལྟ་བུའི་ངང་ཚུལ་ཅན་དེ་སྟོབས་སུ་གྱུར་ནས་ལྡང་འཇུག་མྱུར་བར་ནུས་ཏེ་སྒྲིབ་གཉིས་འཇོམས་པར་བྱེད་པ་ལ། ཀླུ་ཆེན་པོའི་མིག་གི་དུག་གིས་སེམས་ཅན་ཆེན་པོ་ཡང་འཆི་བར་བྱེད་པ་བཞིན་དུ་དྲི་མ་དང་བཅས་པའི་སེམས་ཅན་ཆེན་པོའི་ལུས་སེམས་སྲིད་ཞིའི་མཐའ་གཉིས་སུ་ལྷུང་བ་འཆི་བར་བྱེད་པས་དབུགས་ཀྱི་རྒྱུ་བ་དང་བྲལ་བའོ། །མགྲིན་པ་ལོངས་སྤྱོད་ཀྱི་འཁོར་ལོ་མཆོག་གི་ཡེ་ཤེས་ནི། ཚུལ་ཙམ་པོས་བྱ་བ་དེ་བྱས་པའི་བདེ་བ་ཉམས་སུ་མྱོང་བ་བྱང་ཆུབ་སེམས་དཔའ་ས་བཅུ་གསུམ་པས་ཀྱང༌། ཕྱག་ཆེན་ཐིག་ལེར་ས་བཅོ་ལྔ་པ་བཤད། ཉམས་སུ་ཙམ་ལས། དེ་ལ་བརྟེན་པའི་ཏིང་ངེ་འཛིན་གྱི་བྱེད་པ་ལ་དབང་མ་ཐོབ་ལ། འདི་ནི་ཐེག་པ་མཆོག་གསང་སྔགས་ཀྱི་ལམ་བསྒོམས་པའི་མཐར་ཐུག་པ་ན་ཡོད་པས། འདིའི་རོ་ནི་འཆི་བ་མེད་པས་བདུད་རྩི་ཡིན་པར་མ་ཟད་ཆང་གི་ནུས་པའི་བཞིན་རྣམ་པར་༼མི་རྟོག་པའི་བདེ་བའི་ཡེ་ཤེས་ཀྱིས་མྱོས་ནས།༽ རྟོག་པ་ཐམས་ཅད་དང་བྲལ་བའོ། །སྤྱི་བོ་བདེ་ཆེན་གྱི་འཁོར་ལོ་གཞན་མཆོག་གི་ཡེ་ཤེས་ནི་གསང་སྔགས་ཀྱི་ལམ་བསྒོམ་པའི་མཐའི་མཐའ་རྡོ་རྗེ་འཆང་ཉིད་ཀྱིས་མངོན་དུ་མཛད་ལ། དེ་དང་ཆ་འདྲ་བའི་ཡེ་ཤེས་ནི་རླུང་དབུ་མར་ཆུང་བའི་སྟོབས་ཀྱིས་འོད་གསལ་གྱི་ཡེ་ཤེས་དང༌། ཞུ་བ་དེའི་སྟོབས་ཀྱིས་ལྷན་ཅིག་སྐྱེས་དགའི་སྐབས་སུའང་འཆར་བར་བྱེད་པ་ནི་ཆར་ཡང་གི་རྣམ་འགྱུར་འདིའི་ནུས་པ་ཡིན་ནོ། །
མདོར་ན་ཆར་ཡང་འདི་འཁོར་ལོ་བཞིའམ་དྲུག་གི་དབུས་སུ་ཡོད་པས། དེར་གནད་བཅིངས་པ་ན་གནས་སྐབས་བཞིའི་འཁྲུལ་པ་སེལ་ཞིང་དགའ་བཞིས་ཐུགས་ལེགས་པར་ཚིམ་པའི་སྐུ་བཞིའི་གོ་འཕང་མངོན་དུ་བྱེད་ནུས་པ་དང༌། འགྲོ་བ་རིགས་དྲུག་གི་སྲིད་ལམ་བཅད་ནས་རྒྱལ་བ་རིགས་དྲུག་གི་གོ་འཕང་འཐོབ་པ་ཡིན་ནོ། །དེས་ན་ཟབ་མོ་རྫོགས་པའི་རིམ་པ་མཆོག་གི་གཏུམ་མོའི་བྱེད་པ་མི་སྒྲུབ་པའི་སྐབས་སུ་ཆར་ཡང་མ་ངེས་པའམ་མི་གསལ་བའི་སྐབས་དང༌། དེའི་བྱེད་པ་སྒྲུབ་པ་ན་ཆར་ཡང་ངེས་པའམ་འཆར་བའི་སྐབས་དང༌། དེའི་བྱེད་པ་མཐར་ཕྱིན་ཏེ་རྫོགས་པར་སངས་རྒྱས་པའི་སྐབས་ན་ཆར་ཡང་འབའ་ཞིག་པ་དང་གསལ་བའི་སྐབས་ཞེས་བརྗོད་དེ། སྲོག་ཐུར་གྱི་རྒྱུ་བ་གཅིག་ཏུ་འདྲེས། རླུང་བཅུ་པོ་རེ་རེ་ལའང་རླུང་བཅུ་ཆར་གྱི་བྱེད་པ་རང་དབང་ཅན་དུ་གྱུར། དྭངས་མ་འཛག་པའི་གནས་ངན་ལེན་ལས་གྲོལ། རྨོངས་པའི་གཉིད་སད་དེ་བློའི་པདྨ་ཁ་བྱེ་བས་ཐམས་ཅད་མཁྱེན་པའི་ཡེ་ཤེས་བརྙེས་པའི་ཕྱིར། ཕྱག་ཆེན་ཐིག་ལེར།
དེ་ཚེ་ལེགས་དགྱེས་ཤིན་ཏུ་བདེ། །
ཤེས་རབ་ཐབས་ཀྱི་སྦྱོར་བ་ལས། །
དེ་ཚེ་རྟོག་པ་མེད་པའི་ལམ། །
བྱང་ཆུབ་སེམས་ནི་འབྱུང་བར་འགྱུར། །
ལྟེ་བའི་རྩ་བར་སྲོག་རླུང་ནི། །
སྐད་ཅིག་ཙམ་ཡང་མི་བྱེད་ན། །
གང་ཞིག་པདྨ་ཁ་སྦུབ་འདི། །
སྐད་ཅིག་གིས་ནི་གྱེན་དུ་འགྱུར། །
དེ་ཡི་ལྟེ་བའི་དབུས་སུ་ནི། །
སེམས་ནི་བརྟན་པར་གྱུར་པའོ། །
དེ་ཚེ་མཐུར་དུ་འགྲོ་བར་འགྱུར། །
ཇི་ལྟར་མ་རྡོལ་སྣོད་དུ་ནི། །
ཆུ་ནི་འཇིག་པ་མེད་པར་གནས། །
དེ་བཞིན་ངེས་པར་སེམས་འགྱུར་རོ། །
དེ་ནི་སྐད་ཅིག་སྒོམ་བྱེད་དེ། །
སངས་རྒྱས་ཉིད་འགྱུར་ཐེ་ཚོམ་མེད། །
ཅེས་འབྱུང་བས། ཆར་ཡང་གི་ནུས་པ་འདྲེན་པར་བྱེད་པ་ལའང་འཁོར་ལོའི་དབུས་ཀྱི་ཆར་ཡང་བརྟེན་པའི་གཞི་དག་པའི་ཐིག་ལེ་དཀར་དམར་མཐིང་གསུམ་ཞུ་བ་དང༌། དེ་ཞུ་བ་ལས་དགའ་བདེ་ཁྱད་པར་ཅན་སྐྱེ་བ་ལ་རག་ལས་པས་དེའི་ཕྱིར་བརྗོད་ན། སྤྱིར་རྒྱུད་སྡེ་རྣམས་ལས་དཀར་ཆ་ཞུ་བའི་ཡས་འབབ་ཀྱི་ལྷན་ཅིག་སྐྱེས་དགའ་ལྟེ་གསང་དུ་ཉམས་སུ་མྱོང་བ་དང༌། དེ་ཞུ་བའི་མས་བརྟན་གྱི་ལྷན་ཅིག་སྐྱེས་དགའ་སྤྱི་བོ་དང་གཙུག་ཏོར་དུ་མྱོང་བར་བཤད་ལ། ཞུ་རྒྱུའི་བྱང་སེམས་དཀར་ཆ་མཆོག་ནི་སྤྱི་མགྲིན་སྙིང་གའི་གནས་གོང་མ་ནས་འོག་མར་བབས་པ་འོག་མའི་རང་གནས་ན་ཡོད་པ་དང་འདྲེས་པས་སྟོབས་འཕེལ་བར་སོང་བ་དག་ཡིན་ལ། ཡང་འཁོར་ལོ་འོག་མ་རྣམས་དང་འཁོར་ལོ་ཉིད་དང༌། དེའི་རྩ་འདབ་ལ་ཡོད་པའི་དཀར་དམར་གྱི་ཆ་དམན་པའང་ཡོད་དོ། །
དེའང་ལས་རྒྱ་དང་འབྲེལ་བ་ན་ཡས་འབབ་ཀྱི་དགའ་བ་མཐར་ཐུག་གསང་འཁོར་ཁོ་ནར་གཙོ་ཆེ་ལ། ཕྱི་ནང་གི་དམ་རྒྱའི་ཡས་འབབ་ཀྱི་དགའ་བ་མཐར་ཐུག་བློའི་ནུས་པ་དང་དཔགས་ནས་སྙིང་ག་དང་ལྟེ་བ་ལ་སོགས་པར་མྱོང་བའང་ཡོད་དོ། །དེའང་དཔལ་ཆེན་པོ་ནཱ་རོ་པའི་གསུང་གིས། གཏུམ་མོ་ལ་བརྟེན་པའི་ལྷན་ཅིག་སྐྱེས་དགའ་མཐར་ཐུག་ནི་ལྟེ་བ་དང་སྤྱི་བོའི་འཁོར་ལོར་ཉམས་སུ་མྱོང༌། ལས་རྒྱ་ལ་བརྟེན་པའི་དེ་ནི་གསང་གནས་དང་ལྟེ་བའི་འཁོར་ལོར་ཉམས་སུ་མྱོང༌། སྒྱུ་ལུས་དང་རྨི་ལམ་ལ་བརྟེན་པའི་དེ་ནི་མགྲིན་པའི་འཁོར་ལོར་ཉམས་སུ་མྱོང༌། འོད་གསལ་ལ་བརྟེན་པའི་དེ་ནི་སྙིང་གའི་འཁོར་ལོར་ཉམས་སུ་མྱོང་ཞེས་གསུངས་ལ། དྭངས་མ་ཡས་འབབ་མས་བརྟན་གྱི་སྟོབས་ཀྱིས་དགའ་བཞི་རྒྱུད་ལ་འདྲེན་ཚུལ་ནི། རྡོ་རྗེ་ཕྲེང་བར།
དེ་རྗེས་ལུགས་འབྱུང་བཤད་བྱ་སྟེ། །
བདེ་ཆེན་འཁོར་ལོ་སྤྱི་བོ་ལ། །
དེ་ཉིད་དགའ་བར་བཤད་པ་ཡིན། །
ལོངས་སྤྱོད་འཁོར་ལོ་མཆོག་དགའ་དང༌། །
དགའ་བྲལ་ཆོས་ཀྱི་འཁོར་ལོར་གནས། །
སྤྲུལ་པའི་འཁོར་ལོར་ལྷན་ཅིག་སྐྱེས། །
དགའ་བ་ཉམས་སུ་མྱོང་བར་བྱེད། །ཅེས་དང༌།
སྤྲུལ་པའི་འཁོར་ལོར་དགའ་བ་དང༌། །
མཆོག་དགའ་ཆོས་ཀྱི་འཁོར་ལོར་གནས། །
ལོངས་སྤྱོད་བྲལ་བའི་དགའ་བ་དང༌། །
ལྷན་ཅིག་སྐྱེས་པ་བདེ་བ་ཆེ། །
ལུགས་བཟློག་རིམ་པ་ཞེས་ནི་གསུངས། །
ཞེས་སོ། །དཀར་ཆ་ལ་གསང་གནས་དང་སྤྱི་བོར་ཟླ་བ་གང་བའི་དག་པས་ཡོངས་སུ་རྫོགས་པ་དང༌། ཡས་འབབ་དང་མས་བརྟན་གྱི་ཚེ་དཀར་ཆ་འགྲིབ་པ་དང་འཕེལ་བར་འགྱུར་བ་ལ་ཟླ་བ་ལ་རྐང་པའི་འཕེལ་འགྲིབ་ཀྱི་ཆ་ཤས་སུ་འགྱུར་བའི་དག་པས་ཡོངས་སུ་འགྲིབ་པ་དང་འཕེལ་བར་ཉེ་བ་ཡང་འགྱུར་རོ། །དམར་ཆ་ལའང་གསང་གནས་དང་ལྟེ་བ་དང་སྤྱི་བོར་ཉི་མའི་དཀྱིལ་འཁོར་གྱི་སྟོན་དཔྱིད་བགྲོད་པ་མཉམ་པའི་དག་པ་ཡོངས་སུ་རྫོགས་པ་དང༌། ཡས་འབབ་དང་མས་བརྟན་གྱི་ཚེ་དམར་ཆ་འགྲིབ་འཕེལ་དུ་འགྱུར་བའང་རྟག་ལོངས་ལས་རྐང་ལོངས་བུ་ལོན་དང་ནོར་དུ་སོང་བའི་ཚེ་འགྲིབ་འཕེལ་གྱི་ཆ་ཤས་སུ་འགྱུར་བའི་དག་པས་ཡོངས་སུ་འགྲིབ་པ་དང་འཕེལ་བར་ཉེ་བ་ཡང་འགྱུར་རོ། །
དེའང་དམར་ཆའི་ཡས་འབབ་ནི། གསང་གནས་སམ་ལྟེ་བ་ནས་སྤྱི་བོ་དང་གཙུག་ཏོར་དུ་འབབ་པ་དང༌། མས་བརྟན་ནི་སྤྱི་བོའམ་གཙུག་ཏོར་ནས་ལྟེ་བའམ་གསང་གནས་སུ་ལེགས་པར་བརྟན་པ་ཞིག་དགོས་ཏེ། དེའང་རྟེན་སྐྱེས་པའི་དབང་དུ་བྱས་པ་ཡིན་ལ། རྟེན་བུད་མེད་ལ་ནི་དེ་ལྟར་མི་བཟུང་ངོ༌། །དཀར་ཆ་ལ་འཁོར་ལོ་བཞི་པོ་རེ་རེར་ལུས་ངག་ཡིད་བདེ་བའི་ཁམས་བཞི་བཞི་ལ་སྒྲིབ་གཉིས་ཀྱི་དྲི་མ་སྦྱོང་བའི་སྐུ་གསུང་ཐུགས་ཡེ་ཤེས་ཀྱི་དགའ་བ་བཞི་བཞི་སྐྱེ་བའི་རྟེན་བྱེད་པའི་ཡོན་ཏན་ཅན་གྱི་ཞུ་ཆ་སོ་སོར་གནས་པ་དང༌། འཁོར་ལོ་གོང་མ་རྣམས་ནས་དེ་ལྟར་ཡོན་ཏན་སྐྱེད་ནུས་ཀྱི་ཞུ་ཆའི་རྒྱུན་འབྱུང་བས་དཀར་ཆ་བཅུ་དྲུག་ལ་བརྟེན་པའི་མཐར་དགའ་བ་བཅུ་དྲུག་པ་ལྷན་ཅིག་སྐྱེས་པའི་དགའ་བ་འཆར་བ་དང༌། འཁོར་ལོ་བཞི་བོ་རེ་རེར་རྡུལ་མུན་སྙིང་སྟོབས་གསུམ་གྱི་དྲི་མ་སྦྱོང་བའི་རྡོ་རྗེ་གསུམ་གྱི་བདེ་བ་སྐྱེ་བའི་རྟེན་བྱེད་པའི་ཡོན་ཏན་ཅན་གྱི་དམར་ཆའི་ཞུ་ཆ་སོ་སོར་གནས་པ་དང༌། འཁོར་ལོ་གོང་མ་རྣམས་ནས་དེ་ལྟར་ཡོན་ཏན་སྐྱེད་ནུས་ཀྱི་ཞུ་ཆའི་རྒྱུན་འབྱུང་བས་དམར་ཆ་བཅུ་གཉིས་ལ་བརྟེན་པའི་དགའ་བ་བཞི་གསུམ་བཅུ་གཉིས་ཀྱི་མཐར་ལྷན་ཅིག་སྐྱེས་པའི་དགའ་བ་འཆར་བ་ཡིན་ཏེ། ཕྱག་ཆེན་ཐིག་ལེར།
རི་བོང་མཚན་མའི་ཆ་འདི་རྣམས། །
དགའ་བའི་ཐིག་ལེ་བཅུ་དྲུག་སྟེ། །
ཨཱ་ལིའི་ངོ་བོར་ཤེས་པར་བྱ། །
འཁོར་ལོ་བཞི་རུ་རིམ་པ་ལས། །
ཇི་ལྟར་བཤད་པ་དེ་ལྟར་ནའང༌། །
ཉི་མ་བཅུ་གཉིས་རྣམས་སུ་བཤད། །
ཅེས་སོ། །དེའང་མཆོག་གི་དངོས་གྲུབ་ཀྱི་ངོ་བོའི་ཟག་མེད་ཡེ་ཤེས་ཀྱི་དགའ་བཞི་བསྐྱེད་པ་ལ་ནི་མཆོག་གི་དབུ་མའི་ནང་དུ་ཡོད་པའི་དྭངས་མ་དཀར་དམར་དབུ་མའི་ནང་དུ་ཆུད་པའི་གཏུམ་མོའི་མེ་རླུང་གིས་ཞུ་བ་ཞིག་དགོས་ལ། མཆོག་གི་དངོས་གྲུབ་ཀྱི་ངོ་བོའི་ཟག་བཅས་ཡེ་ཤེས་ཀྱི་དགའ་བཞི་བསྐྱེད་པ་ལ་ནི་དབུ་མ་ཙམ་པོ་དང༌། འཁོར་ལོའི་ནང་དུ་ཡོད་པའི་དཀར་དམར་འཁོར་ལོའི་དབུས་ཀྱི་གཏུམ་མོའི་མེ་དང་རོ་རྐྱང་གི་་རླུང་གིས་ཞུ་བ་ཙམ་གྱིས་ཆོག་གོ། །དཔལ་རང་བྱུང་རྒྱལ་བ་ཆེན་པོའི་ཞལ་སྔ་ནས། ཀུན་རྫོབ་དང་གློ་བུར་དང་ཡང་དག་གཉུག་མའི་དབུ་མ་ལྷན་ཅིག་པའི་ནང་ནས་ལས་དང་ཡེ་ཤེས་ཀྱི་རྟེན་བྱེད་པའི་དཀར་དམར་སོ་སོར་ཞུ་བའི་ཞུ་བདེ་ཡས་ནས་འབབ་པ་དེ་ཕྱི་དང་ནང་གི་ལས་དང་ཡེ་ཤེས་ཀྱི་ཕྱག་རྒྱའི་རྐྱེན་དང་འཕྲད་པ་ན་ཡེ་ཤེས་ཀྱི་རྟེན་བྱེད་པའི་དཀར་དམར་སྟོབས་ལྡན་དུ་སོང་ནས་ཀུན་རྫོབ་གློ་བུར་བའི་དབུ་མ་དང༌། ལས་ཀྱི་རྟེན་བྱེད་པའི་དཀར་དམར་གྱི་ཆ་སྦྱངས་ནས་ཡང་དག་གཉུག་མ་མཆོག་གི་དྷཱུ་ཏིའི་ནང་དུ་ཡེ་ཤེས་རྟེན་བྱེད་ཀྱི་དཀར་དམར་གྱི་དྭངས་མ་མས་ནས་ཡས་བརྟན་དུ་ལོག་པས་དཀར་ཆས་མཚན་དང་དམར་ཆས་དཔེ་བྱད་ཀྱི་བདག་ཉིད་ཀྱི་གཟུགས་སྐུ་བསྐྱེད་པ་དང་དཀར་དམར་འདྲེས་པས་བདེ་ཆེན་གྱི་སྐུ་བསྐྱེད་པའི་ནུས་པ་མཐུ་ཅན་དུ་བྱེད་པ་ཡིན་ཅེས་གསུངས་སོ། །
མདོར་ན་སྤྱི་བོ་དང་ལྟེ་བའི་ཨཿཧྃ་ནི་འཁོར་བ་པའི་དུས་ངའོ་ཞེས་པའི་སྒྲ་ལས་དྲངས་ནས་བདག་འཛིན་རྣམ་པ་གཉིས་ཀྱི་སྒྲོ་འདོགས་པར་བྱེད་ཀྱང་རྟེན་གྱི་གནད་བཅིངས་པའི་འབར་བཞུའི་རྟེན་འབྲེལ་ལས་བདག་མེད་པའི་ཡེ་ཤེས་གཉིས་ཀྱང་རང་བྱུང་གིས་འཆར་ལ། དེ་བཞིན་གཤེགས་པའི་དབུགས་དབྱུང་གཟུགས་སྐུ་དང་རྡོ་རྗེ་འཆང་གི་དབུགས་དབྱུང་ཆོས་སྐུ་བདག་མེད་པའི་བདག་ཐོབ་པ་ལས་གཞན་དུ་མི་གཡོ་བར་ཕྲིན་ལས་ཀུན་འགྲོ་རྟག་བཞུགས་ཀྱི་གོ་འཕང་འགྲུབ་པ་ཡིན་ཏེ། རྡོ་རྗེ་ཕྲེང་བ་ལས།
ཨཿཧྃ་ཡོངས་སུ་གྲོལ་བའོ། །
ཨཿནི་དངོས་པོ་ཀུན་གྱི་མཆོག །
ལུས་རྣམས་ཀུན་ལ་ལྷག་པར་གནས། །
རྣམ་པ་ཀུན་གྱི་མཆོག་དང་ལྡན། །
ཀུན་ཁྱབ་ཀུན་མཁྱེན་ཟད་པ་མེད། །
ཐོག་མ་ཐ་མ་མེད་ཅེས་བྱ། །
ཐམས་ཅད་གཅིག་ཏུ་སྐྱེད་པར་བྱེད། །
དུས་རྣམས་ཀུན་ཏུ་འཆར་ཞིང་ཁྱབ། །
སྤྲུལ་པའི་སྐུ་ཡི་མཆོག་དང་ནི། །
དོན་ཀུན་བྱེད་པ་ལ་མཁས་པ། །
ཡོན་ཏན་དེ་བཞིན་གཤེགས་དབུགས་དབྱུང༌། །
ཧྃ་ནི་དངོས་པོ་དང་བྲལ་བ། །
ལུས་ལ་གནས་ཀྱང་ལུས་སྐྱེས་མིན། །
དབང་པོ་ལས་འདས་མི་གསལ་བ། །
རྣམ་པ་ཐམས་ཅད་རྣམ་པ་སྤངས། །
དངོས་དང་དངོས་མེད་ལས་གྲོལ་ཞིང༌། །
གང་དུའང་ལྷག་གང་མི་གནས་པ། །
དངོས་པོ་ཐམས་ཅད་ནུས་པའོ། །
ཆོས་ཀྱི་སྐུ་ཡི་ངོ་བོ་ཉིད། །
སེམས་ནི་རྡོ་རྗེ་འཆང་དབུགས་དབྱུང༌། །
དོན་ཀུན་བྱེད་པ་དང་བྲལ་བ། །
སྟོང་པའི་རང་བཞིན་མྱ་ངན་འདས། །
ཡེ་ཤེས་སྐུ་ཡི་རང་བཞིན་ཉིད། །
བརྗོད་དང་བརྗོད་བྱ་རྣམ་པར་གྲོལ། །
དེ་ཡང་ཡི་གེ་ཧྃ་དུ་གྲགས། །
ཐམས་ཅད་ཨཿཧྃ་ཀུན་འགྲོ་ཁྱབ། །
ཐམས་ཅད་བདག་ཉིད་རྟག་ཏུ་བཞུགས། །
ཞེས་གསུངས་སོ། །འདིར་ཙོང་ཁ་པ་ཆེན་པོས། གཏུམ་མོ་འབར་བས་བྱེད་སེམས་ཞུ་བའི་དགོས་པ་ནི་ལྷན་སྐྱེས་ཀྱི་ཡེ་ཤེས་བསྐྱེད་པའི་ཆེད་ཡིན་ལ། དེ་སྐྱེ་བ་ལ་བྱང་སེམས་ཞུ་ནས་འབབ་པ་དེ་སྤྱིར་ལྟེ་བ་མན་ཆད་དུ་སླེབས་པ་ཞིག་དང༌། ཁྱད་པར་དུ་ནོར་བུར་སླེབས་ནས་ཕྱིར་མ་འཕོས་པར་རེ་ཞིག་གི་བར་གནས་པ་ཞིག་མེད་ན་ལྷན་སྐྱེས་ཀྱི་དགའ་བ་མཚན་ཉིད་ཚང་བ་མི་སྐྱེ་བོ་ཞེས་གསུངས་ལ། དེའང་མཐའ་གཅིག་ཏུ་མ་ངེས་ཏེ། རྟེན་ཁྱིམ་པ་གཙོ་ཆེ་བ་ལས་རྒྱ་གཙོ་བོ་དང་རབ་ཏུ་བྱུང་བ་ལ་དམ་ཚིག་གི་ཕྱག་རྒྱ་ལྟེ་བའི་གཏུམ་མོ་ཉིད་ལ་གནད་དུ་བསྣུན་པས་སྤྱི་བོ་ནས་བྱང་ཆུབ་ཀྱི་སེམས་ཞུུ་བ་ལྟེ་བའི་གཏུམ་མོའི་ཕྱག་རྒྱ་མ་དང་འཕྲད་པའི་རེག་བྱའི་རྐྱེན་ཉིད་ཀྱིས་ལྷན་སྐྱེས་ཀྱི་དགའ་བ་འཆར་བ་རྒྱུད་སྡེ་དང༌། དེའི་མན་ངག་ནས་གསུངས་པའང་སྒྲ་ཇི་བཞིན་པ་མ་ཡིན་པར་འགྱུར་བའི་ཕྱིར། རྒྱུད་དང་གྲུབ་ཐོབ་ཀྱི་མན་ངག་ལས་གཏུམ་མོ་འཁོར་ལོ་གཉིས་མ་དང་བཞི་མ་ལ་བརྟེན་ནས་ལྷན་སྐྱེས་ཀྱི་དགའ་བ་སྐྱེད་ཐབས་དང་བསྐྱེད་ནས་ལྷན་སྐྱེས་ཀྱི་དགའ་བ་འཆར་བར་གསུངས་པ་རྣམས་ཀྱང་རིགས་པར་མི་འགྱུར་བའི་ཕྱིར་རོ། །
དེར་མ་ཟད་དབང་གསུམ་པའི་སྐབས་སུའང་རྗེ་བཙུན་༼ཨ་མན་སི་བར་གྲགས་པའི་ཕྱག་ན་ཨ་སུ་ལ་སོགས་པའོ། །མཆན།༽མཻ་ཏྲི་པ་ཆེན་པོ་རྗེས་འབྲངས་དང་བཅས་པ་ངག་གིས་དྲག་པོའི་དབང་བསྐུར་རམ་ངན་པའི་དབང་བསྐུར་དང་ཡང་དག་པའི་དབང་བསྐུར་ཞེས་གཉིས་སུ་ཕྱེ་ནས་ཁམས་ནོར་བུའི་གནས་སུ་སླེབས་ནས་ཕྱིར་མ་འཕོས་པ་ཙམ་གྱི་བདེ་བ་ལས་དང་པོ་པ་ལ་འབྱུང་བ་ལྷན་སྐྱེས་ཀྱི་དགའ་བར་འདོད་པ་མུ་སྟེགས་དབང་ཕྱུག་པའི་ལུགས་སུ་བྱས་ནས་དྲག་པོའི་དབང་བསྐུར་ཞེས་བཀག་ནས་ཕྱག་རྒྱའི་༼སློབ་དཔོན་ཆེན་པོ་ཀ་རོ་པའི་ཕྱག་རྒྱ་བཞིའི་འགྲེལ་པ་ལས། དང་པོ་འོ་བྱེད་པ་དང་འཁྱུད་པ་ནས་བརྩམས་ནས་རྡོ་རྗེའི་མགྲིན་པ་མན་ཆད་དུ་ཁྱབ་པ་ལ་དགའ་བ། ནོར་བུའི་ནང་དུ་ཁྱབ་པ་ལ་མཆོག་དགའ། གཉིས་ཤོར་གཉིས་གནས་པ་དེ་ནི་ལྷན་ཅིག་སྐྱེས་པའི་དགའ་བ་སྟེ། གཉིས་ཤོར་བས་འདོད་ཆགས་ཀྱི་དད་ཡལ། གཉིས་གནས་པ་དེ་ལ་རིགས་ཀྱི་བདག་པོའི་ཁ་ན་གནས་པ་དེ་ནི་རྡོ་རྗེ་འཆང་གི་ཐིག་ལེ་སྟོང་པ། རྩ་མཛེས་མའི་སྤྱི་བོ་ན་གནས་པ་དེ་ནི་མི་བསྐྱོད་པའི་ཐིག་ལེ་བདེ་བ། དེ་གཉིས་རྒྱུ་འབྲས་སུ་བྱས་པས་རྟགས་མཐའ་བསལ། མི་བསྐྱོད་པའི་ཐིག་ལེ་རྡོ་རྗེ་འཆང་གི་ཐིག་ལེས་རྒྱས་བཏབ་པས་རང་བཞིན་མེད་པར་ཉམས་སུ་མྱོང་བས་ཆད་མཐའ་བསལ། རྟག་ཆད་གཉིས་དང་བྲལ་བས་ལྷན་ཅིག་སྐྱེས་དགའོ། །ཞེས་དང༌། ལྷན་ཅིག་སྐྱེས་དགའི་རང་བཞིན་ནི། །མཆོག་གི་མཐའ་དང་མཐའ་བྲལ་གང༌། །དབུས་སུ་གང་ཞིག་རིག་གྱུར་པ། །མི་བསྐྱོད་རྡོ་རྗེ་ལྟུང་གྱུར་ཅིང༌། །རྡོ་རྗེ་འཆང་ཆེན་པདྨར་རེག །རྒྱུ་ལ་འབྲས་བུའི་རྒྱས་གདབ་པས། །རིག་བྱེད་མཐའ་ཡི་འདོད་པ་དགག །འབྲས་བུ་ལ་ཡང་རྒྱུས་རྒྱས་གདབ། །གསང་བར་སྨྲ་བའི་འདོད་པ་དགག །གཉིས་ལ་གཉིས་མེད་རྒྱས་གདབ་པས། །ལ་བ་ཅན་གྱི་འདོད་པ་དགག །ཅེས་འབྱུང་ངོ༌། །མཆན།༽སྐྱེ་གནས་ཀྱི་སྟོབས་ཀྱིས་རེག་པས་ཁམས་ལ་རེག་པ་ན་འཕོ་མེད་ཀྱི་སྐབས་ཀྱི་བདེ་བ་ལ་ལྷན་སྐྱེས་ཀྱི་དགའ་བར་བཞག་ནས་དེ་ལ་ཡང་དག་པའི་དབང་བསྐུར་ཞེས་བཞག་གི། ནོར་བུའི་དཀྱིལ་དུ་རེ་ཞིག་ཁམས་གནས་པ་ཞིག་ཙམ་ལ་ལྷན་སྐྱེས་ཀྱི་དགའ་བར་ངོས་འཛིན་པ་མིན་ལ། ཁྱེད་ལྟར་ན་དྲག་པོའི་དབང་བསྐུར་ལུགས་དེའང་དགག་པར་མི་རིགས་པའི་ཕྱིར་རོ། །
འོ་ན་དེ་ཇི་ལྟར་དགག་ན། དེས་མཛད་པའི་དབང་ངེས་བསྟན་ལས།
ནོར་བུར་མཚན་ཉིད་བྲལ་ཅི་ན། །
ཟེར་ཏེ་དབང་བསྐུར་ཡང་དག་རིག །
རིན་ཆེན་དཀྱིལ་དུ་གང་རིག་པ། །
གལ་ཏེ་དེ་ཉིད་དེ་ཡིན་ན། །
ཞི་བའི་རིག་བྱེད་དེ་ཉིད་འགྱུར། །
འདི་ནི་སངས་རྒྱས་ས་མི་བཞེད། །ཅེས་འབྱུང་ངོ༌། །
གཉིས་པ་༼ཇི་ལྟར་ཉམས་སུ་ལེན་པ་༽ནི།
སྟོང་ར་ལུས་གནད་སོགས་སྔར་བཞིན་ལ་རྩ་འཁོར་ཡི་གེ་དང་བཅས་པ་གསལ་མི་གདབ་པར་ཨ་ཝ་དྷཱུ་ཏི་དཀར་གསལ་སྟོད་ཀྱི་ཆ་ཡངས་པ་རག་དུང་གི་ཁ་ལྟར་གདེངས་པ་སྤྱི་བོའམ་གཙུག་ཏོར་ལ་ཟུག་པ་མར་སྣ་ཕྲ་ཞིང་ཕྲ་བ་གསང་གནས་སུ་ཟུག་པ་ཞིག་བསྒོམ། དྷཱུ་ཏིའི་ནང་ལྟེ་འོག་གི་ཐད་དུ་ཡེ་ཤེས་ཀྱི་མེའི་རེག་བྱ་ཅན་བཅོམ་ལྡན་འདས་མ་གཏུམ་མོ་ཕྲ་ཞིང་ཕྲ་བ་གོང་བུའི་རྣམ་པ་ལ་གསལ་ཞིང་འབར་བའི་རྩེ་མོ་ལྟེ་བའི་དཀྱིལ་འཁོར་གྱི་དབུས་སུ་ཕྱིན་པ་ཞིག་བསྒོམ། དེ་གསལ་བཏབ་པ་ཙམ་གྱིས་དེའི་བདེ་དྲོད་ཀྱིས་རྩ་དབུ་མ་དེ་མཉེན་ལྕུགས་མཐར་ཕྱིན་པས་དབུ་མ་དེ་ཉིད་རྒྱུ་མ་ཕྱི་ནང་བསྒྱུར་བ་ལྟར་གྱུར་ཏེ། དེའི་མོད་ལ་གཏུམ་མོའང་ནང་དུ་ཞུགས། སྔར་མལ་དུ་འཁོད། དབུ་མའི་ཕྱི་ན་རོ་རྐྱང་ལ་སོགས་ཀྱི་རྩ་མདུད་རྟེན་པར་བྱེད་པའི་ཆ་གང་ཡིན་པ་དང༌། སྔར་འཁོར་བ་བསྐྱེད་པའི་རྩ་དབུ་མ་ཕྱི་རོལ་ན་ཡོད་པའི་ཤུན་པ་ཕྲ་མོ་རྣམས་གཏུམ་མོའི་མེའི་རེག་པས་སངས་ཀྱིས་བསྲེགས་པས་ནང་མཆོག་གི་དབུ་མ་འབའ་ཞིག་མ་གཏོགས་གློ་བུར་དྲི་མའི་དབུ་མའི་ཆས་བསྡུས་ཀྱི་གནས་པ་མེད་པར་བྱས།
དེ་ནས་དབུ་མའི་ཡར་སྣར་བདེ་བར་གཤེགས་པ་ཐམས་ཅད་ཀྱི་ཀུན་རྫོབ་བྱང་སེམས་ཀྱི་ངོ་བོའི་ཟླ་བའི་དཀྱིལ་འཁོར་གང་བའི་འོག་ཕྱོགས་ཀྱི་དབུས་སུ་བྱང་སེམས་འཐིག་ལ་ཁད་པ་ཞིག །དེའི་ཕྱོགས་བཞིར་བྱང་སེམས་ཐིག་ལེ་གཉིས་གཉིས་དང་མཚམས་བཞིར་རེ་རེ། དེའི་ཕྱི་རོལ་དུ་ཕྱོགས་བཞིར་བཞི་བཞི། མཚམས་བཞིར་རེ་རེ་འགོད་པ་ཐམས་ཅད་ཀྱང་ཆེ་ཆུང་ཡུངས་ཀར་གྱི་འབྲུ་ཚད་ཙམ་དང་གཏུམ་མོའི་གོང་བུ་ལ་ཧོཿ ༼འདིར་ཧོཿདང་བྃ་བྱེད་པ་ན་གྷཎྜ་ཧོཿསྒྲ་ལ་སོགས་པས་དགྱེས་པར་བྱེད་པ་བཞིན་གཏུམ་མོའི་རེག་པ་སིམ་བདེས་སྤྱི་བོའི་བྱང་སེམས་དགྱེས་པར་བྱེད་པའི་དོན་ཡིན་ལ། བནྡ་བཾ་སྟེ་འཆིང་བར་བྱེད་པ་བཞིན་གཏུམ་མོའི་རེག་པ་དང་སྤྱི་བོའི་བྱང་སེམས་འཕྲད་པ་ན་དེ་ལས་མི་འདའ་བར་དེ་གཉིས་ནམ་མཁའ་གནས་ཀྱི་བར་དབྱེར་མེད་དུ་འཆིང་བར་བྱེད་པའི་དོན་ཡིན་ལ། རྣམ་གྲངས་གཞན་དུ་ན་གཏུམ་མོའི་སྒྲ་ལ་ཨཿ་ཐུང་དང་སྤྱི་བོའི་བྱང་སེམས་ཀྱི་སྒྲ་ལ་ཧྃ་ཡིག་ཏུ་བྱེད་པ་ནི་ཨཿཧྃ་བདག་ལ་འཇུག་པས། བདག་གི་སྒྲ་འཇུག་པའི་གཞི་འགྱུར་བ་མེད་པའི་དོན་གྱི་ཨཿཧྃ་ནི་སྤྱི་བོའི་བྱང་སེམས་དཀར་ཆ་མཆོག་དང༌། ལྟེ་བའི་གཏུམ་མོ་དམར་ཆ་མཆོག་སྒྲིབ་བྲལ་གྱི་བདག་ཉིད་ཀྱི་གཉུག་མ་ལྷན་ཅིག་སྐྱེས་པའི་རྒྱུ་རིགས་སུ་གནས་པ་དེ་ཡིན་ལ། སྒྲུབ་པ་ནི་ཨཿཧྃ་དབྱེར་མེད་རྣམ་པར་དག་པའི་ཡོན་ཏན་གྱི་བདག་ཉིད་དུ་འགྱུར་རྒྱུའང་འདི་ཉིད་ཡིན་པས། བདག་གི་དེ་ཁོ་ན་ཉིད་དང་བདེ་བ་ཆེན་པོ་རང་རིག་པའི་དེ་ཁོ་ན་ཉིད་ཅེས་བྱ་ལ། དེ་གཉིས་དབྱེར་མེད་དུ་འདྲེས་པ་ན་སྒྲིབ་གཉིས་ཀྱི་མི་ཤེས་པ་ཐམས་ཅད་དྲུངས་ཕྱུང་ཚོགས་གཉིས་པོ་རྒྱ་ཆེན་པོ་མ་ལུས་ཤིང་ལུས་པ་མེད་པ་ཡུན་ཐུང་ངུར་རྫོགས་པར་འགྱུར་བས་སྔགས་ཀྱི་ལམ་ཟབ་མོ་སྟེ་སྔགས་ཀྱི་དེ་ཁོ་ན་ཉིད་དང༌། སྔགས་དེས་འདོད་པའི་ལྷ་སངས་རྒྱས་ཀྱི་སྐུ་གཉིས་སྒྲུབ་པ་ནི་ཨཿཧྃ་དབྱེར་མེད་ལས་གྲུབ་པའི་ཧེ་རུ་ཀ་ཡབ་ཡུམ་ཟུང་དུ་འཇུག་པ་སྟེ་ལྷའི་དེ་ཁོ་ན་ཉིད་དུ་འགྱུར་བས་སྔགས་ཀྱི་དེ་ཁོ་ན་ལ་ནི་ཕར་ཕྱིན་ཐེག་པ་དང་ཐུན་མོང་ལྟར་ན་རང་བཞིན་གྱིས་དག་པའི་དེ་ཁོ་ན་ཉིད་ཅེས་སྟོང་པ་ཕྱོགས་རེའི་ཆ་ནས་བརྗོད་པའང་ཡོད་ལ། རྣམ་གྲངས་གཞན་དུ་དེ་བཞིན་ཉིད་ཀྱི་དག་པ། ལྷའི་དག་པ། རང་རིག་བདེ་བ་ཆེན་པོའི་དག་པ་ཞེས་བརྗོད་པའི་དག་པ་གསུམ་པོའི་དག་པ་མཆོག་ཀྱང་འདི་ཉིད་ལ་བཟུང་བར་བྱ་སྟེ། བརྟག་གཉིས་ལས། ངེས་པར་དངོས་པོ་ཐམས་ཅད་ཀྱི། །དགེ་བ་དེ་བཞིན་ཉིད་དུ་བརྗོད། །ཕྱི་ནས་རེ་རེའི་དབྱེ་བ་ཡིས། །ལྷ་རྣམས་ཀྱི་ནི་བརྗོད་པར་བྱ། །ཞེས་དང༌། རང་རིག་བདག་ཉིད་དག་པ་ཉིད། །དག་པ་གཞན་གྱི་རྣམ་གྲོལ་མིན། །ཅེས་འབྱུང་བས་སོ། །དེ་ལྟར་རྒྱུའི་ཨཿཧྃ་ཉིད་དག་པར་གནས་པས་དེ་དག་པར་རང་རིག་གིས་ཀྱང་རང་ལས་ཐ་མི་དད་པ་མྱོང་བྱར་བསྟན་པ་ནི་དེར། ཡུལ་གྱི་དངོས་པོ་དག་པའི་ཕྱིར། །རང་གི་རིག་པའི་བདེ་བ་མཆོག །ཅེས་འབྱུང་བས་སོ། །མཆན།༽ ཡིག་དམར་པོ་དབྱིབས་སྒྲ་དང་བཅས་པ་དང་བྱང་སེམས་ཀྱི་ཐིག་ལེ་རྣམས་ལ་བྃ་ཡིག་དཀར་པོ་དབྱིབས་སྒྲ་དང་བཅས་པས་མཚན་ལ་གསལ་གདབ་པར་བྱའོ། །
འདིར་འབར་བ་ཕྲ་བ་དང་བྱང་ཐིག་སྦོམ་པོར་བསྒོམ་པ་ནི་སྟོང་ཆེན་ཤེས་རབ་མའི་ངོ་བོའི་ཡེ་ཤེས་ཤིན་ཏུ་ཆ་ཕྲ་བ་ལ་མཉམ་པར་ཟུང་འབྲེལ་དུ་བཞག་ནུས་པ་དེ་ཉིད་ཀྱིས་བྱང་ཐིག་ཐབས་བསོད་ནམས་ཀྱི་ཚོགས་རྒྱ་ཆེན་པོ་མུ་མཐའ་མེད་པར་ཞུ་ཞིང་འཕེལ་བར་བྱེད་པ་དང་གཉེན་པོ་ཡེ་ཤེས་ཀྱི་ཚོགས་བཅོམ་ལྡན་འདས་གཏུམ་མོ་ཆེས་ཕྲ་བ་སྐད་ཅིག་ཏུ་སྐྱེས་པས་འཁོར་བ་ཐོག་མེད་ནས་མི་ཤེས་པའི་མུན་པ་མཐའ་ཡས་པ་སེལ་ནུས་པ་འདི་དངོས་པོ་སྟོབས་ཞུགས་ཀྱི་རྟེན་ཅིང་འབྲེལ་བར་འབྱུང་བའི་ཆོས་ཉིད་དུ་ཤེས་པར་བྱའོ། །ཟབ་མོ་རྫོགས་པའི་རིམ་པ་རང་བཞིན་ལྷུན་གྲུབ་ཀྱི་དབུ་མར་འབར་བ་དང་བཞུ་བའི་ཚོགས་གཉིས་གསོག་ཚུལ་འདི་ལྟ་བུ་ནི་ཀུན་བཏགས་སྐྱེས་པའི་རིམ་པའི་སྐབས་ཀྱི་དྷཱུ་ཏཱིར་འབར་བཞུའི་ཚོགས་གཉིས་གསོག་པ་ལའང་མེད་ན་ཕ་རོལ་ཏུ་ཕྱིན་པའི་ཐེག་པ་ལ་སོགས་པར་ཡོད་པ་ལྟ་ཅི་སྨོས་པ་ཡིན་ནོ། །
དེ་ནས་རྩ་དབུ་མ་འབར་བ་སྤྱི་བོའི་ཟླ་གདན་བྱང་ཐིག་དང་བཅས་པ་སྔར་ལྟར་བསྒོམས་ནས་གཏུམ་མོ་འབར་བ་དེ་དྷཱུ་ཏིའི་ནང་དུ་སོར་བཞི་ཙམ་འབར་བའི་རྐྱེན་གྱིས་སྤྱི་བོའི་ཟླ་དཀྱིལ་གྱི་དབུས་ཀྱི་བྱང་ཐིག་འཐིག་ལ་ཁད་པ་དེ་ནས་ཐིག་ལེ་གཅིག་ཆད། མགྲིན་ཐད་ཀྱི་དྷཱུ་ཏིའི་ནང་དུ་ཟླ་དཀྱིལ་དུ་གྱུར། ཡང་སྤྱི་བོའི་ཟླ་དཀྱིལ་གྱི་ནང་སྐོར་གྱི་ཕྱོགས་མཚམས་ཀྱི་བྱང་ཐིག་ལས་སྤེལ་མའི་ཚུལ་གྱི་བྱང་ཐིག་བཞི་ཆད་དེ་མགྲིན་པའི་ཟླ་དཀྱིལ་དུ་བབ། ཡང་སྤྱི་བོའི་ཟླ་དཀྱིལ་གྱི་ཕྱི་སྐོར་གྱི་ཕྱོགས་མཚམས་ཀྱི་བྱང་ཐིག་ལས་ཕྱོགས་རེ་ནས་གཉིས་རེ་དང༌། མཚམས་རེ་ནས་རེ་རེ་སྟེ་སྤེལ་མའི་ཚུལ་གྱིས་བྱང་ཐིག་བཅུ་གཉིས་ཆད་དེ་ཟླ་དཀྱིལ་དུ་བབ་པ་སྟེ་བྱང་ཐིག་བཅུ་དྲུག་ཆར་གྱི་རྒྱུན་ལྟར་བར་མ་ཆད་པར་ན་རེ་བ་བསྒོམ། མགྲིན་པའི་ཟླ་དཀྱིལ་དེ་ནས་ཕྱོགས་མཚམས་ཀྱི་བྱང་ཐིག་གི་རྒྱུན་བརྒྱད་སྙིང་གར་བབ་ཟླ་དཀྱིལ་དུ་གྱུར། ཡང་སྙིང་གའི་ཟླ་དཀྱིལ་དེ་ནས་བྱང་ཐིག་བཞི་དབྱུང༌། ལྟེ་བར་བབ་ཟླ་དཀྱིལ་དུ་གྱུར། ཡང་ལྟེ་བའི་ཟླ་དཀྱིལ་ནས་ཐབས་ཤེས་ཀྱི་ངོ་བོའི་བྱང་ཐིག་གཉིས་དབྱུང་སྟེ་ལྟེ་འོག་གི་བཅོམ་ལྡན་འདས་གཏུམ་མོ་འབར་བའི་གསོས་སུ་གྱུར་པར་བསྒོམ་པའོ། །༼དཀྱུས་སུ་བཀོད་པ་འདི་ནི་རྗེ་བཙུན་མཉན་པ་རས་ཆེན་གྱི་གསུང་ཡིན་ལ། རྗེ་བཙུན་འོད་ཟེར་ཞབས་ཀྱི་ཞལ་སྔ་ནས་མགྲིན་དཀྱིལ་ཡན་གོང་བཞིན་ལ། མགྲིན་པའི་ཟླ་དཀྱིལ་གྱི་དབུས་ནས་བྱང་སེམས་ཡུངས་ཀར་ཙམ་ཆད་དེ་སྙིང་གར་ཟླ་གདན་དུ་གྱུར་པ་ལ་སླར་མགྲིན་པ་ནས་བྱང་ཐིག་གི་རྒྱུན་བརྒྱད་འབབ་པ་དང་སྙིང་གའི་ཟླ་གདན་གྱི་དབུས་ནས་བྱང་སེམས་ཡུངས་ཀར་ཙམ་ཆད་དེ་ལྟེ་བར་ཟླ་གདན་དུ་གྱུར་པ་ལ་སླར་སྙིང་ག་ནས་བྱང་ཐིག་གི་རྒྱུན་བཞི་འབབ་པ་དང༌། ལྟེ་བའི་ཟླ་དཀྱིལ་ནས་བྱང་ཐིག་གི་རྒྱུན་གཅིག་གིས་ལྟེ་འོག་གི་མེ་གསོ་བར་བསྒོམ་པ་དང༌། བྱང་ཐིག་རྣམས་ཀྱང་ཆ་སོ་སོ་ནས་སྤེལ་མར་འབབ་པ་རྒྱུན་མ་ཆད་པར་དམིགས་པ་གནད་གཅེས་སོ་ཞེས་གདམས་པར་མཛད་པའང་ཞལ་སྔ་ཉིད་ནས་ཐོས་པའི་སྙན་བརྒྱུད་རྣམ་པར་དག་པའོ། །མཆན།༽བོད་ཀྱི་མན་ངག་པ་ཕལ་ཆེ་བ་ཁམས་ཞུ་བ་བཟློག་ནས་ལུས་ལ་མ་ཁྲེམས་ན་ནད་དུ་འགྱུར་བས་ངེས་པར་ལུས་ལ་འདྲེན་འགྲམ་བྱ་དགོས་སོ་ཞེས་ཟེར་བ་ཡོད་ཀྱང་ལེགས་པར་མན་ངག་གི་མིག་ཕྱེད་པར་སྨྲས་པ་མ་ཡིན་ཏེ། ཆགས་པ་ལ་སོགས་པའི་དྲོད་ཀྱིས་ཁམས་ཞུ་བ་དང༌། ལས་གཏུམ་གྱི་མེས་ལུས་ཀྱི་གནས་གྱི་ན་བར་ཡོད་པའི་ཁམས་ཞུ་བ་བཟློག་ནས་མ་བཀྲམ་ན་ནད་དུ་འགྱུར་བ་བདེན་ཀྱང༌། ཡེ་གཏུམ་གྱིས་དབུ་མའི་ནང་གི་དྭངས་མ་ཞུ་བ་བཟློག་ནས་ལུས་ཕལ་པ་ལ་དགྲམ་པ་མ་ཡིན་ཏེ། དབུ་མ་ཉིད་ཀྱི་ནང་དུ་རང་བཞིན་གྱིས་ཁྱབ་པར་འགྲོ་བའི་ཕྱིར་དང༌། དབུ་མའི་ནང་གི་ཁམས་དྭངས་མ་གཡོ་བའི་ནུས་པ་ཐོབ་ཙམ་གྱིས་ཀྱང་རླུང་མཁྲིས་བད་ཀན་གྱི་ནད་ཐམས་ཅད་བཟློག་ནུས་ན་དེ་ཞུ་བ་ཁྱད་པར་ཅན་གྱིས་ནད་བསྐྱེད་པའི་གོ་སྐབས་མེད་པའི་ཕྱིར། དབུ་མའི་ནང་གི་ཁམས་དྭངས་མ་གཡོ་བའི་ནུས་པ་ལའང་བུམ་ཅན་གྱི་རླུང་ལས་སུ་རུང་བ་ངེས་པར་དགོས་ལ། བུམ་ཅན་གྱི་རླུང་ལས་སུ་རུང་བས་ནད་གློ་བུར་བ་ལས་གྲོལ་བ་ནི་དེ་ཉིད་ཀྱི་ཕན་ཡོན་ནའང་བཤད་པའི་ཕྱིར་རོ། །
འདིར་ཤར་ཙོང་ཁ་པ་ཆེན་པོས། གསང་གནས་དང་ལྟེ་བའི་གཏུམ་མོ་འབར་བ་དང་སྲོག་དྷཱུ་ཏིར་ཐིམ་པའི་སྟོབས་ཀྱིས་བྱང་སེམས་སྤྱི་བོ་ནས་འབབ་པ་རིམ་གྱིས་རླུང་གི་གཞན་དུ་སོང་ནས་ནོར་བུར་སླེབས་པ་ན་བྱང་སེམས་ཕྱི་རོལ་དུ་སྐྱོད་པར་བྱེད་པ་ངང་གིས་འཇུག་པ་ཞི་བར་འགྱུར་བའི་ཕྱིར། སླར་བཟློག་ཐབས་མ་བྱས་ཀྱང་རང་ལོག་ཏུ་འགྲོའོ་ཞེས་ཞིབ་ཅ་དང་བཅས་ཏེ་འཆད་མོད། དེ་ལེགས་པར་མ་གོ་སྟེ། ཟླ་ཉིའི་རླུང་དག་པ་སྒྲ་གཅན་རྣམ་པར་དག་པའི་རླུང་གི་སྦྱོར་བ་དང་བསྲེས་པའི་སྲོག་རྩོལ་གྱིས་དབུ་མ་མཆོག་གི་ནང་ན་ཡོད་པའི་དྭངས་མ་བཞུས་ནས་རྡོ་རྗེ་ནོར་བུའི་རྩེར་མི་འཕོ་བའི་ནུས་པ་ཐོབ་པར་བྱས་པ་དེ་རང་ལོག་ཏུ་འགྲོ་ན། རྣལ་འབྱོར་བླ་ན་མེད་པའི་རྫོགས་རིམ་མཐའ་དག་ནས་འཛིན་པའི་ཡན་ལག་གི་དྭངས་མ་འཛིན་ཟློག་བྱེད་དགོས་པར་གསུངས་པའང་དོན་མེད་པར་ཐལ་བའི་ཕྱིར། འདོད་ནུས་པའང་མ་ཡིན་ཏེ། དུས་འཁོར་རྩ་རྒྱུད་ལས།
པདྨར་རྡོ་རྗེ་རབ་བཀོད་ནས། །
སྲོག་ནི་ཐིག་ལེར་གཞུག་པར་བྱ། །
ཞེས་དབབ་པའི་དྭངས་མ་སྲོག་སྟེ་རླུང་གིས་ཟློག་པ་ན་ཐིག་ལེ་དྭངས་མ་ལ་གཞུག་པ་སྟེ་གྱེན་དུ་བཏེག་ནས་བཟློག་དགོས་པར་བཤད་ཅིང༌། རྗེ་ནཱ་རོ་པས། འཛིན་པའི་སྐབས་སུ་དེ་བཞིན་དུ་སྐྱིལ་ཀྲུང་བཅིངས་ནས་ཨ་བ་དྷཱུ་ཏཱིའི་ཞབས་ནི་ལྟེ་བར་པདྨ་འདབ་མ་དྲུག་ཅུ་རྩ་བཞི་པ་སེར་པོ་སྟེ་དེའི་དབུས་སུ་ཟླ་བའི་དཀྱིལ་འཁོར་ལ་ཨྃ་ཡིག་དཀར་པོའི་སྟེང་དུ་རེ་འགའ་རྣམ་པ་དེ་དང་རབ་ཏུ་སྦྱོར་བ་བསྒོམ་པར་བྱའོ། །ཞེས་སོ། །དེ་ལ་བརྟེན་ནས་ས་ཆུ་ལ་ཐིམ་པའི་ཚུལ་གྱིས་སྙིང་གའི་ལྟེ་བར་གཟུང༌། དེ་ལ་བརྟེན་ནས་ཆུ་མེ་ལ་ཐིམ་པའི་ཚུལ་གྱིས་མགྲིན་པའི་ལྟེ་བར་གཟུང༌། དེ་ལ་བརྟེན་ནས་མེ་རླུང་ལ་ཐིམ་པའི་ཚུལ་གྱིས་དཔྲལ་བའི་ལྟེ་བར་གཟུང༌། དེ་ལ་བརྟེན་ནས་རླུང་ནམ་མཁའ་ལ་ཐིམ་པའི་ཚུལ་གྱིས་གཙུག་ཏོར་གྱི་ལྟེ་བར་གཟུང་ཞེས་གསུངས་པ་དང༌། དེའང་སྔ་མ་མ་བརྟེན་པར་ཕྱི་མ་མི་བསྒོམ་པ་ནི། འདུས་པར།
བརྟེན་གྱུར་རྡོ་རྗེའི་ལམ་ནས་ནི། །
ནམ་མཁའི་ཁམས་སུ་སྤྲོ་བར་བྱ། །
ཞེས་སོ། །ཉི་མ་དཔལ་ཡེ་ཤེས་ཀྱིས་ཀྱང༌། འཛིན་པ་ནི་གསང་བ་དང་ལྟེ་བ་དང་སྙིང་ག་དང་མགྲིན་པ་དང་དཔྲལ་བར་འགྲོ་བ་དང་འོང་བའི་སྒོ་ཡིས་ཐིག་ལེ་ལ་དབུགས་འགོག་པའི་མཚན་ཉིད་ཅན་ནོ་ཞེས་དགོས་དོན་རྒྱུ་མཚན་དུ་མ་དང་བཅས་ནས་གསུངས་པའི་ཕྱིར། ད་ནི་དཀྱུས་ཀྱི་དོན་བརྗོད་པར་བྱ་སྟེ། རྟེན་བྱང་ཐིག་གི་རྒྱུན་བཅུ་དྲུག་དང༌། བརྒྱད་དང༌། བཞི་པ་དང༌། གཅིག་པ་རྣམས་བཞུ་འབེབས་བྱས་པས་བརྟེན་པ་སེམས་ལ་སྟོང་པ་དང་སྙིང་རྗེ་བཅུ་དྲུག་དང་རྣམ་ཐར་བརྒྱད་དང༌། ཟག་མེད་ཀྱི་བསམ་གཏན་བཞི་དང༌། ཆོས་ཐམས་ཅད་ཀྱི་གནས་ལུགས་སྟོང་པ་ཉིད་དུ་རོ་གཅིག་པར་རྟོགས་པའི་ཤེས་རབ་སྐྱེ་བར་བྱེད་པའོ། །བྱང་ཆུབ་ཀྱི་སེམས་འཕོ་བ་མེད་པ་ལས་འདི་ལྟར་འབྱུང་བར་དབང་མདོར་བསྟན་ལས། སྟོང་ཉིད་གཟུགས་བརྙན་བཟུང་བ་༼ཆོས་ཐམས་ཅད་ལ་ཕྱི་རོལ་གྱི་དོན་ལ་སོགས་པར་མཚན་མར་གྲུབ་བདེན་དུ་འཁྲུལ་པ་ཐམས་ཅད་ཀྱི་རྩ་བ་ནི་འཛག་པའམ་འཕོ་བའི་བདེ་བ་མ་སྤངས་པ་ལས་ཡིན་ཏེ། ཆོས་ཡོང་ཡེ་ནས་མཚན་མར་མ་གྲུབ་བཞིན་དུ་སྣང་དུ་རུང་བའི་སྟོང་པ་ཉིད་ཀྱི་གཟུགས་བརྙན་མངོན་སུམ་དུ་མཐོང་བ་ལའང་མ་དག་པ་དང་དག་པའི་སྐབས་ཀྱི་ཁམས་འཕོ་མེད་དུ་འཆིང་བ་ཞིག་དགོས་ཏེ། དེའང་སྐྱེ་བོ་ཕལ་པ་རྣམ་སྨིན་གློ་བུར་བའི་ལུས་ལ་རྡུལ་གྲུབ་ཀྱི་ཁུ་བ་དབང་པོ་གཉིས་སྦྱོར་གྱིས་མ་འཛག་པའི་ཁྱེའུ་ཕོ་མོ་དང་དབང་པོ་མ་སྦྱར་བའི་སྟོབས་ལས་ཁམས་མ་འཕོས་པའི་དར་མ་ལའང་སྔགས་ཀྱི་མཐུས་པྲ་ཕབ་པ་ན། དེའི་རྟེན་འབྲེལ་གྱི་སྟོབས་ཀྱིས་མེ་ལོང་ལ་སོགས་པར་ཤེས་བྱ་ཉི་ཚེ་བ་དག་གི་སྟོང་གཟུགས་འཆར་བ་ཡིན་ཏེ། དྲི་མེད་འོད་དུ། འོན་ཀྱང་གཞོན་ནུ་མ་ལ་སྔགས་དང་ལྷས་བྱིན་གྱིས་རློབ་པར་འགྱུར་བ་དེའི་རྒྱུ་མཚན་ཡོད་དེ། རྒྱུ་མཚན་གང་གིས་ན་གཞོན་ནུ་མ་ལ་དབང་པོ་གཉིས་ཡང་དག་པར་སྦྱར་བས་འཕོ་བའི་བདེ་བ་ཐོབ་པ་མེད་པའི་ཕྱིར། རྒྱུ་མཚན་དེས་ན་བྱིན་གྱིས་རློབ་པར་འགྱུར་ཏེ། གཞོན་ནུ་མ་ཡིད་བདེ་བ་བཞིན་ཅེས་འཇིག་རྟེན་ནའང་རབ་ཏུ་གྲགས་སོ། །
རྒྱུ་མཚན་དེས་ན་གཞོན་ནུ་མ་ལ་སྔགས་དང་ལྷས་བྱིན་གྱིས་བརླབས་པའི་སྟོབས་ཀྱིས་མེ་ལོང་ལ་པྲ་ཕབ་པའི་སོ་སོར་སྣང་བ་མཐོང་སྟེ་གཞན་དར་ལ་བབ་པ་ལ་ནི་མ་ཡིན་ཏེ། དབང་པོ་གཉིས་ཀྱི་བདེ་བ་ཉེ་བར་ཐོབ་པའི་ཕྱིར། གཞོན་ནུ་མ་ལ་ལྷས་བྱིན་གྱིས་བརླབས་པ་དང༌། དར་ལ་བབ་པ་ལ་ལྷས་བྱིན་གྱིས་བརླབས་པ་དང༌། གཞོན་ནུ་དང་དར་ལ་བབ་པས་ཀྱང་མཐོང་ངོ་ཞེས་འབྱུང་ངོ༌། །དེ་ལྟར་ན་རྣལ་འབྱོར་པ་གང་ཞིག་གཉུག་མའི་ལུས་ལ་མཆོག་གི་དབུ་མར་དྭངས་མ་བྱང་སེམས་མི་འཕོ་བའི་ཆེད་དུ་དབང་པོ་གཉིས་ཀྱི་སྦྱོར་བ་བྱས་པ་ལས་ཀྱང་འཛག་མེད་དུ་བརྟན་པ་ན། དེའི་རྟེན་འབྲེལ་ལས་ཤེས་བྱ་ཐམས་ཅད་པའི་རྣམ་པ་ཀུན་ལྡན་གྱི་སྟོང་གཟུགས་འཆར་ལ། དེ་འཆར་བས་སྟོང་གཟུགས་ཀྱི་ཡུལ་ཡིད་འོང་ཡུལ་ཅན་གྱི་མངོན་པར་ཤེས་པས་མྱོང་བའི་རྟེན་འབྲེལ་གྱིས་འཛག་མེད་ཀྱི་བྱང་སེམས་ཞུ་ཕུལ་ཆེ་བས་ཕྱིར་མི་ལྡོག་གམ་ཕྱིར་མི་འགྱུར་གྱི་བདེ་བ་འབར་བས་འཛག་སྒྲིབ་འཁོར་བའི་རྒྱུ་འབྲས་ཐམས་ཅད་ཀྱི་འཁྲུལ་སྣང་དབྱིངས་སུ་ཡལ་བར་བྱེད་པ་ཡིན་ལ། དེས་ན་མངོན་པར་ཤེས་པའི་སྒོ་ནས་གཞན་གྱི་སེམས་ཤེས་པ་ལ་སོགས་འཁྲུལ་བ་མེད་པ་ནི་འཛག་མེད་ཀྱི་བདེ་བ་མ་ཐོབ་པ་ལ་མེད་ཅིང༌། ཕྱི་རོལ་མུ་སྟེགས་པ་སོགས་འཕོ་བདེ་མ་སྤངས་པ་ལ་ཡོད་པའི་མངོན་ཤེས་ལྔ་འཁྲུལ་མེད་དུ་ཡོད་པ་མིན་ཅེས་དུས་འཁོར་འགྲེལ་ཆེན་ལས་འཕགས་པ་ཆོས་འཕགས་ཀྱི་རྒྱུད་ཀྱི་མངོན་ཤེས་ལྔ་མཚན་ཉིད་པ་དང་དྲང་སྲོང་བྷ་ཏི་ཤ་ར་ལ་མངོན་ཤེས་ལྔ་མཚན་ཉིད་པ་མེད་པ་སོགས་རྒྱ་ཆེར་གསུངས་སོ། །
འོ་ན་འཕགས་པ་ཆོས་འཕགས་རྒྱུའི་ཐེག་པའི་འཕགས་པ་ཡིན་ལ། རྒྱུའི་ཐེག་པའི་སངས་རྒྱས་ཀྱིས་ཀྱང་འཛག་སྒྲིབ་སྤངས་པར་བཤད་དཀའ་ན་བྱང་ཆུབ་སེམས་དཔའ་ཆོས་འཕགས་ལ་འཛག་བདེ་དང་བྲལ་བའི་མངོན་ཤེས་ཅི་ལྟར་ཡོད་ཅེ་ན། འདི་ལ་བདག་གི་རྗེ་བླ་མ་སངས་རྒྱས་རས་ཆེན་གྱི་ཞལ་སྔ་ནས། འཛག་བདེ་དང་འཕོ་བདེ་ལའང་ཉོན་སྒྲིབ་ཀྱིས་ཀུན་ནས་སློང་བའི་འཛག་བདེ་དང་ཤེས་སྒྲིབ་ཅི་ཙམ་པས་ཀུན་ནས་སློང་བའི་འཛག་བདེ་དང་ཐུན་མོང་མིན་པ་གནས་སྐབས་བཞིའི་ཐིག་ལེ་རྟེན་བཅས་ཀྱིས་ཀུན་ནས་སློང་བའི་འཛག་བདེ་གསུམ་ཡོད་ལ། སྔ་མ་གཉིས་ལས་ཅི་རིགས་པར་ཕར་ཕྱིན་ཐེག་པའི་བྱང་འཕགས་ཀྱིས་ཀྱང་སྤོང་ནུས་ལ། ཕྱི་མ་ནི་སྔགས་ཀྱི་ལམ་རྒྱུད་ལ་མ་བརྟེན་པར་སྤོང་ནུས་པ་མ་ཡིན་པས། སྔ་མ་གཉིས་ཀྱིས་ཀུན་ནས་སློང་བའི་འཛག་བདེ་བྱང་ཆུབ་སེམས་དཔའ་ཆོས་འཕགས་ཀྱིས་ཀྱང་སྤངས་པ་ཡིན་ལ། བྱང་འཕགས་བཙུན་མོའི་ཚོགས་ཀྱིས་བསྐོར་བ་ལའང་ཐབས་མཁས་པའི་གཞན་དོན་གྱི་ཆེད་ཡིན་པས་འཛག་བདེ་དོན་དུ་གཉེར་བ་མ་ཡིན་ལ། སྐབས་དེར་འཛག་བདེའི་དབང་གིས་བྱང་འཕགས་ལ་མངོན་ཤེས་ལྔ་མཚན་ཉིད་པ་མེད་པར་སྨྲ་བ་ཡང་མི་ནུས་སོ་ཞེས་ཕྲ་གསང་གི་གནད་འདི་ལྟ་བུ་ནི་ཤིན་ཏུ་གཉེན་པོ་བླ་ན་མེད་པ་མཆོག་གྲུབ་པའི་མྱོང་བ་ལས་ངེས་པ་རྙེད་པ་འདི་ནི་གངས་ཅན་གྱི་ཁྲོད་འདིར་སྔོན་ཆད་སྨྲ་བ་ལ་ཡེ་ཤེས་ཀྱི་མཁའ་འགྲོས་གནང་བ་ཐོབ་པ་ནི་གཅིག་ཀྱང་མ་བྱུང་བས་ཁོ་བོས་ལེགས་པར་སྨྲས་པ་ནོངས་པ་མེད་དོ། །མཆན།༽རྒྱུ། །སྙིང་རྗེ་འགྱུར་མེད་འཛིན་པ་འབྲས། །སྟོང་ཉིད་སྙིང་རྗེ་དབྱེར་མེད་པ། །བྱང་༼འགྱུར་ལ་ལར། བྱང་ཆུབ་སེམས་ཏེ་མི་འཕོ་བའོ། །ཞེས་ཀྱང་འབྱུང༌། མཆན།༽ ཆུབ་སེམས་ཏེ་འཕོ་མེད་ལས། །ཞེས་འབྱུང་ངོ༌། །འོད་གསལ་བའི་སེམས་དང་འབྲལ་མི་རུང་བའི་དྭངས་མ་སྟེ་ལྷ་རྫས་འདི་གཉུག་མའི་ལུས་ལ་གནས་ཀྱི་གློ་བུར་བའི་ལུས་ལ་མ་ཡིན་པ་དང༌། འདི་ཐབས་ཟབ་མོ་མེད་པར་གཞན་གྱིས་ཤེས་བྱ་མིན་པ་ནི། གསང་བ་གྲུབ་པར།
ལྷ་རྫས་ཡོན་ཏན་ཀུན་འབྱུང་བ། །
གཉུག་མའི་ལུས་ལ་གནས་ན་ཡང༌། །
ཤེས་རབ་དེ་བཞིན་མཐོང་མི་འགྱུར། །
ཇི་ལྟར་བུར་ཤིང་ཁུ་བ་དང༌། །
ཏིལ་ལ་ཏིལ་མར་ཇི་ལྟ་བར། །
དེ་ནི་ལུས་ལ་ཐམས་ཅད་དུ། །
ཤེས་རབ་ཕ་རོལ་ཕྱིན་པ་གནས། །
ལྷ་རྫས་མཆོག་དེ་ཐམས་ཅད་ལ། །
རྣམ་པར་གནས་པར་ཤེས་པར་བྱ། །
ཞེས་སོ། །དེས་ན་བྱང་ཐིག་བཅུ་དྲུག་པོའང་བསྡུ་ན། དབང་བཞིའི་ཡེ་ཤེས་བསྐྱེད་པའི་དགའ་བ་བཞིའམ་བསམ་གཏན་བཞི་བསྐྱེད་པའི་ཐིག་ལེ་བཞིར་འདུལ། དེ་རེ་རེ་ལ་སྐུ་གསུང་ཐུགས་ཡེ་ཤེས་ཀྱི་དགའ་བ་བཞི་བཞི་རེ་བསྐྱེད་པའི་ཐིག་ཆུང་བཞི་བཞི་སྟེ་བཅུ་དྲུག་གོ། །དེ་སྐད་དུའང་དུས་འཁོར་རྩ་བའི་རྒྱུད་ལས།
རྣམ་པ་ཐམས་ཅད་རྣམ་པ་མེད། །
བཅུ་དྲུག་ཕྱེད་ཕྱེད་ཐིག་ལེ་འཆང༌། །
ཆ་མེད་ཆ་ལས་འདས་པ་སྟེ། །
བསམ་གཏན་བཞི་པའི་རྩེ་མོ་འཆང༌། །
ཞེས་འབྱུང་བས་སོ། །ཐིག་ལེ་མི་ཤིགས་པ་བསམ་གཏན་བཞི་པའི་བདག་ཉིད་ཅན་དེས་གནས་སྐབས་བཞིའི་འཁྲུལ་པ་བཅོམ་ནས་སྐུ་གསུང་ཐུགས་ཡེ་ཤེས་རྡོ་རྗེའི་བདག་ཉིད་ཀྱི་སྐུ་བཞིའི་དམ་ཚིག་སྐྱོང་བའམ་བསྒྲུབ་པར་བྱ་བ་ཡིན་ཏེ། དཔལ་ཕྱག་ན་རྡོ་རྗེས། སངས་རྒྱས་ཀྱི་གཟུགས་བརྙན་ཁམས་གསུམ་མ་ལུས་པ་ཞེས་རྒྱུའོ། །དེ་ལས་སྐྱེས་པའི་འབྲས་བུ་ནི་མཆོག་ཏུ་མི་འགྱུར་བའི་བདེ་བའོ། །བཅུ་དྲུག་ཕྱེད་ཕྱེད་ཐིག་ལེ་འཆང་བ་སྟེ་དེ་བཞིན་གཤེགས་པ་རྣམས་ཀྱི་ཤེས་རབ་ཆེན་པོའི་ཡེ་ཤེས་ཞེས་བརྗོད་དོ། །ཆ་བཅུ་དྲུག་པོ་རྣམས་ཀྱི་ཕྱེད་ནི་བརྒྱད་དོ། །དེའི་ཕྱེད་ནི་ཐིག་ལེ་བཞི་པོ་རྣམས་ཏེ་སྐུ་དང་གསུང་དང་ཐུགས་དང་ཡེ་ཤེས་ཀྱི་མཚན་ཉིད་སད་པ་དང་རྨི་ལམ་དང་ཤིན་ཏུ་གཉིད་ལོག་པ་དང་བཞི་པའི་གནས་སྐབས་བསྐྱེད་པར་བྱའོ། །དེ་རྣམས་འཛིན་པའི་ཕྱིར་བཅུ་དྲུག་ཕྱེད་ཕྱེད་ཐིག་ལེ་འཆང་བ་སྟེ་དམ་ཚིག་བཞི་སྐྱོང་བའི་དོན་ནོ། །ཞེས་སོ། །དེའང་ཐིག་ལེ་ཞུ་བས་བསྐྱེད་པའི་དགའ་བ་བཅུ་དྲུག་ནི་རིམ་བཞིན་མིག་གིས་བལྟས་པས་འགྲོ་བའི་ཡིད་གཡོ་བར་བྱེད་པ་ནི་དགའ་བ་སྟེ། དེ་ལ་འདོད་པ་དང་དགའ་བ་དང་གཡོ་བ་དང་འདར་བ་བཞི་ནི་སྐུ་གསུང་ཐུགས་ཡེ་ཤེས་ཀྱི་དགའ་བ་བཞིའོ། །
དེ་ནས་ཤེས་རབ་མ་ལ་འཁྱུད་པས་རང་གི་ལུས་ཀྱི་བྱང་ཆུབ་ཀྱི་སེམས་རབ་ཏུ་འདུས་པས་དཔྲལ་བར་གང་བ་ནི་མཆོག་དགའ་སྟེ། དེ་ལ་གང་བ་དང་མཆོག་དགའ་དང་སྐྱེ་བ་དང་ནུས་པ་བཞི་ནི་སྐུ་གསུང་ཐུགས་ཡེ་ཤེས་ཀྱི་མཆོག་དགའ་བཞིའོ། །དེ་ནས་གང་བ་ལ་པདྨར་རྡོ་རྗེ་རོལ་པས་མགོ་བོ་ནས་པདྨར་རི་བོང་འཛིན་པ་ཁུ་བར་བྱས་ནས་འཛག་པ་ནི་འབར་བ་སྟེ་དེ་ལ་འབར་བ་དང་ཁྱད་པར་དགའ་བ་དང་བརྒྱལ་བ་དང་ཐིག་ལེ་སྟེ་སྐུ་གསུང་ཐུགས་ཡེ་ཤེས་ཀྱི་ཁྱད་པར་གྱི་དགའ་བ་བཞིའོ། །
དེ་ནས་ཐིག་ལེ་འཛག་པའི་དུས་སུ་སྐུ་གསུང་ཐུགས་ཀྱི་ཐིག་ལེ་རྣམས་ཀྱི་མཐའ་ལ་ཐིག་ལེ་བཞི་པ་འབྱུང་བའི་དུས་ལྷན་ཅིག་སྐྱེས་དགའ་སྟེ་དེ་ཉིད་ཨོཊྚ་དང་ལྷན་ཅིག་སྐྱེས་པའི་དགའ་བ་དང་གཉིད་དང་ནཱ་ད་བཞི་ནི་སྐུ་གསུང་ཐུགས་ཡེ་ཤེས་ཀྱི་ལྷན་ཅིག་སྐྱེས་དགའ་བཞིའོ། །དེ་ལྟར་ཡང་ཕྱག་ཆེན་ཐིག་ལེར། སྐུ་བདེ་བ་སྐྱེ་བའི་གཞི་ལ། དང་ལུས་ཀྱི་དགའ་བ། ངག་གི་འདར་བ་དང༌། །སེམས་ཀྱི་ཞུ་དང་ཀུན་དགའ་དངོས་གཞི་སྨིན་པ་དེ་བཞིན་ནོ། །ཞེས་འདི་རྣལ་འབྱོར་དང་པོ་སྟེ། །འདོད་པའི་དགའ་བའི་ངེས་པའོ། །བདེ་བ་རྒྱས་པའི་གཞི་ལ་གང་ལ་ལུས་ལ་དགའ་བདེ་བཞིན་དུ། །ངག་ལ་བརྟན་ཅིང་ཡིད་ལ་འབྱུང་བ་ཡེ་ཤེས་ཀྱི་མཆོག་དེ་བཞིན། །ཞེས་འདི་རྣལ་འབྱོར་གཉིས་པ་སྟེ། །མཆོག་ཏུ་དགའ་བའི་ངེས་པའོ། །བདེ་ཆེན་གཡོས་པ་ལ་གཞི་ལུས་འབར་དང་དགའ་བ་ངག་ཐིག་ལེ་ཡིད་དང༌། །ཡེ་ཤེས་གཉིད་ཡུང་ཞེས་བྱ་དེ་བཞིན་ནོ། །ཞེས་ནི་རྣལ་འབྱོར་གསུམ་པ་སྟེ། །ཁྱད་པར་དགའ་བའི་ངེས་པའོ། །ཨོ་བདེ་བ་མཐར་ཕྱིན་པའི་གཞིའི་ཊྚ་ལུག་དགའ་བ་ནཱ་ད་ངག་ད་ནཱ་དབྱངས་ལེན་པ་ལའང་འཇུག་པས་ཡི་གེ་ནའི་ཁོང་ན་ཨ་ཡོད་པས་ནཱ་ད་བྱས་ན་ལེན་པ་བཀག་པས་གཟུང་འཛིན་དང་བྲལ་བའི་བདེ་བ་སྐྱེའོ། །མཆན།༽རང་བཞིན་ལྷན་སྐྱེས་དེ་བཞིན་ནོ། །ཞེས་འདི་རྣལ་འབྱོར་བཞི་པར་བཤད། །ལྷན་སྐྱེས་ཞེས་པའི་ངེས་པའོ། །ཞེས་འབྱུང་ངོ༌། །
དེས་ན་ཟག་མེད་ཀྱི་བསམ་གཏན་བཞི་བསྐྱེད་པའི་ཐིག་ལེ་བཞི་པོ་འདི་ལ་བརྟེན་ནས་འཁོར་འདས་ཀྱི་བདེ་བ་རྣམ་པ་བཞི་བསྐྱེད་པ་ཡིན་ཏེ། རྗེ་ཏི་ཕུ་པས།
ཐིག་ལེ་བསྐྱེད་པའི་བདེ་བ་ནི། །
འདོད་པའི་འདོད་ཆགས་ཀྱི་བདེ་བ། །
སྲིད་པའི་བསམ་གཏན་གྱི་བདེ་བ། །
ཆགས་བྲལ་ཟག་མེད་ཀྱི་བདེ་བ། །
ཆགས་ཆེན་འགྱུར་མེད་ཀྱི་བདེ་བ་སྟེ་བཞིའོ་ཞེས་གསུངས་པའི་དང་པོ་ནི། འདོད་པའི་རེག་བྱ་དོན་དུ་གཉེར་བ་མ་ཡིན་པའི་ཀུན་རྟོག་བརྒྱད་ཅུའི་རྟོག་པ་སྡུད་རིམ་གྱིས་ལྷན་སྐྱེས་ཀྱི་དགའ་བའི་རོ་མྱོང་བའི་ཆེད་དུ་ལས་ཀྱི་ཕྱག་རྒྱ་བསྟེན་པ་སྟེ། དྲི་མེད་འོད་དུ། ཅི་སྟེ་གཟུགས་ཀྱི་སྒོ་ནས་དགའ་བར་མ་གྱུར་ན་དེའི་ཚེ་པདྨར་རྡོ་རྗེ་དག་གི་སྒྲའམ་ཞེས་པས་དལ་བུ་དག་གིས་བྱ་ཞེས་གསུངས་པ་དང༌། གསང་བ་གྲུབ་པར།
ལས་ཀྱི་ཕྱག་རྒྱ་བསྒོམ་པ་ཡང༌། །
འདིས་ནི་འགྲུབ་འགྱུར་ཐེ་ཚོམ་མེད། །
ཅེས་དང༌།
དང་པོའི་ལས་ཅན་སེམས་ཅན་ལ། །
ལས་ཀྱི་ཕྱག་རྒྱ་གང་སྤངས་ནས། །
བྱང་ཆུབ་སེམས་དཔས་རབ་བསྟན་པ། །
གཞན་གྱི་མཚོན་པས་མི་ཐོབ་སྟེ། །
དང་པོའི་ལས་པ་རིག་བྱ་བ། །
ཞེས་འབྱུང་བའི་བདེ་བའང་བསྟན་ལ། ཞར་ལ་འདོད་ཡོན་གྱི་འཁྲིག་ཚོར་གྱི་བདེ་བའང་བསྟན་ནོ། །
གཉིས་པ་ནི།
བསམ་གཏན་འགྲུབ་པའི་རྩ་གནས་ཀྱི་གནས་སུ་དེ་འགྲུབ་པའི་རླུང་ཐིག་ཟག་བཅས་ཡོད་པ་སྦྱངས། ཟག་མེད་རྣམས་དབུ་མར་བསྡུས་སྟོབས་ཀྱིས་ཁམས་གོང་གི་བསམ་གཏན་དང་དེའི་བདེ་དགའ་སྐྱེས་ཏེ་སངས་རྒྱས་ཀྱི་སྤྱོད་ཡུལ་དུ་འཇུག་པའི་རྫུ་འཕྲུལ་ཐོབ་པ་ཡང་བྱེད་པའི་ཕྱིར། འདུས་པར།
འདོད་པ་ལྔ་རྣམས་བསྡུས་པ་ཡིས། །
སངས་རྒྱས་ལྔ་དང་རབ་སྦྱོར་བས། །
རྟོག་པ་བསམ་གཏན་ཞེས་བརྗོད་དོ། །
ཞེས་པའི་འགྲེལ་པར་རྗེ་ནཱ་རོ་པས། སངས་རྒྱས་ཐམས་ཅད་ཀྱི་རང་བཞིན་དངོས་པོ་ཐམས་ཅད་རྣལ་འབྱོར་པའི་སོ་སོ་རང་གིས་རིག་པར་བྱ་བ་ཁམས་གསུམ་རབ་ཏུ་གསལ་བ་གཅིག་པུའི་གཟུགས་ཀྱི་རྟོག་པ་སྟེ་རྣམ་པར་རྟོག་པའི་འཁྲུལ་པ་སེལ་བའི་རྒྱུན་རབ་ཏུ་འཇུག་པའི་མཐོང་བ་གང་ཡིན་པ་དེ་ནི་བསམ་གཏན་དུ་བརྗོད་དོ་ཞེས་འབྱུང་ངོ༌། །ཞར་ལ་བསམ་གཏན་གྱི་དགའ་བ་དེའང་བསྟན་ནོ། །
གསུམ་པ་ནི།
བདེ་བ་ཐམས་ཅད་ཀྱི་དེ་ཉིད་སྟོང་པ་ཉིད་ཤེས་པས་བདེ་བ་ལ་མཚན་མར་འཛིན་པའི་ཤེས་སྒྲིབ་གྲོལ་བའི་དགའ་བ་སྟེ། ས་དང་པོ་རབ་ཏུ་དགའ་བ་ཐོབ་པའི་དགའ་བ་ལ་སོགས་པ་ཉིད་ཀྱི་ཕྱིར་ཆགས་བྲལ་གྱི་དགའ་བ་བཞིན་འདི་ལ་དགོངས་ནས། དབང་མདོར་བསྟན་ལས།
ཆོས་རྣམས་རང་བཞིན་མེད་པ་ནི། །
སྒྱུ་མ་འབྱུང་དང་ཟད་བཞིན་ནོ། །
འབྱུང་བ་ཟད་པར་མི་འགྱུར་ཏེ། །
རང་བཞིན་གྱི་ནི་སྐྱེ་བ་མེད། །
དངོས་དང་དངོས་མེད་མཚན་ཉིད་གཅིག །
སྣ་ཚོགས་འདི་ནི་མཚན་ཉིད་བྲལ། །
ཅེས་གསུངས་སོ། །འདིར་ཟག་བཅས་ཀྱི་ཆགས་བྲལ་གྱི་བདེ་བ་ནི་མ་སྨོས་ཏེ། སྤྱིར་དེ་ནི་འགྱུར་བའི་སྡུག་བསྔལ་ཡིན་པར་མ་ཟད། སྔགས་ཀྱི་ཐེག་པ་འདིར་སྡུག་བསྔལ་ཐམས་ཅད་སྐྱེད་བྱེད་ཉིད་དུ་གསུངས་ཏེ། ཆགས་པས་ཆགས་ཆེན་དུ་བྱས་ནས་བདེ་བ་ཆེན་པོའི་གོ་འཕང་གོང་འཕེལ་དུ་འགྲོ་བ་ནི་ལམ་འདིའི་དོན་དུ་གཉེར་བྱ་མཐར་ཐུག་པ་ཡིན་པ་ལ་ཆགས་པས་ཆགས་བྲལ་དུ་བྱས་ནས་སྡུག་བསྔལ་ཉམས་སུ་མྱོང་བ་ནི་འཁོར་བར་འཁོར་བའི་རྩ་བ་ཉིད་ཀྱི་ཕྱིར་ཆགས་པས་སྡང་བ་བསྐྱེད་ཅིང༌། དེའི་རང་བཞིན་རྨོངས་པའི་དབང་གིས་ལས་དགེ་མི་དགེ་གང་བསགས་ཀྱིས་སྡུག་བསྔལ་གྱི་རྒྱ་མཚོ་ཆེན་པོ་འདི་གྲུབ་པའི་ཕྱིར་འཁོར་བའི་རྩ་བ་འཛག་སྒྲིབ་ཏུ་བཤད་པ་དང༌། ཆགས་པས་བདེ་ཆེན་སྐྱེད་ནུས་རྡོ་རྗེ་འཆང་གི་དངོས་རྒྱུ་དང་ཆགས་པས་སྡུག་བསྔལ་བསྐྱེད་པ་འཁོར་བའི་རྒྱུ་ཉིད་དུ་བཞག་པས་འདི་ལ་ནི་དོན་ལ་བདེ་བ་གཏན་མེད་པས་སྡུག་བསྔལ་འབའ་ཞིག་ཡིན་ལ། བདེ་བའི་མིང་དུ་བཏགས་པ་ནི་བཏགས་པ་ཙམ་དུ་ཟད་པའོ། །དེས་ན་ཇི་སྐད་དུ།
ཆགས་བྲལ་ལས་ནི་སྡུག་བསྔལ་འབྱུང། །
སྡུག་བསྔལ་ལས་ནི་ཁམས་ཟད་དེ། །
ཁམས་ཟད་པས་ནི་འཆི་བར་གསུངས། །
ཤི་ནས་དེ་དག་གཞན་དུའང་འབྱུང༌། །
སྲིད་པར་འཆིང་ཞིང་སྐྱེ་བ་སྟེ། །
དེ་ཕྱིར་འབད་པ་ཐམས་ཅད་ཀྱིས། །
ཆགས་པ་དོར་བ་རྣམ་པར་སྤང༌། །
ཞེས་གསུངས་པས་འདིའི་ཆགས་བྲལ་སྤང་རྒྱུའི་ཆགས་པའང་འདོད་ཡོན་ལ་ཁ་ཕྱིར་ལྟའི་ཆགས་པ་འཕགས་པ་ཉན་ཐོས་པ་རྣམས་ཀྱི་སྤང་བྱའི་སེམས་ཀྱི་རྒྱུད་རགས་པའི་སྟེང་དུ་ཡོད་པའི་འདོད་འདུན་དང་བསམ་གཏན་གྱི་རང་སའི་ཡུལ་ལ་ཆགས་པ་ལྟ་བུ་ལ་མི་བརྗོད། གཉུག་མའི་ལུས་རྣམ་སྨིན་གྱི་ལུས་ལ་བརྟེན་པ་ན་རྣམ་སྨིན་གྱི་ལུས་ཀྱི་ཁམས་ཀྱིས་གཉུག་མའི་ལུས་ཀྱི་དྭངས་མ་དྲངས་ནས་ཆགས་པ་ཉམས་པར་བྱས་པའི་ཆགས་བྲལ་གྱི་དབང་དུ་བྱས་པ་ཡིན་ཏེ། ཇི་སྐད་དུ།
བྱང་ཆུབ་སེམས་ནི་ལྷུང་གྱུར་ན། །
དངོས་གྲུབ་ཀུན་གྱི་གཏེར་ཡིན་པས། །
རྣམ་ཤེས་ཕུང་པོ་བརྒྱལ་བ་ལས། །
མ་སྨད་དངོས་གྲུབ་ག་ལ་ཡོད། །
ཅེས་འབྱུང་བ་ལྟར་གཉུག་མའི་ལུས་ལ་ཡོད་པའི་བྱང་ཆུབ་ཀྱི་སེམས་ལ་ཆགས་པ་དང་བྲལ་བ་ཁོ་ནར་བརྗོད་དགོས་སོ། །དེས་ན་བདག་གི་བླ་མ་རྗེ་རས་པ་ཆེན་པོའི་ཞལ་སྔ་ནས་ཕར་ཕྱིན་པའི་སངས་རྒྱས་དེས་རགས་པ་གློ་བུར་དྲི་མའི་ལུས་སྤངས་པར་བྱས་ནས་ཡེ་ཤེས་ཉིད་ལོངས་སྤྲུལ་གྱི་སྐུ་ཁྱད་པར་ཅན་གྱི་སྣང་བ་བསྐྱེད་པ་མ་གཏོགས་གཉུག་མའི་ལུས་ལས་བྱུང་བའི་བྱང་ཆུབ་ཀྱི་སེམས་གཟུགས་སྐུར་བསྐྱེད་པ་མེད་པས། གཉུག་མའི་ལུས་ཀྱི་བྱང་སེམས་ཀྱི་འཛག་སྒྲིབ་མཚན་ཉིད་ཐེག་པའི་སངས་རྒྱས་ཀྱིས་ཀྱང་སྤང་བར་མི་ནུས་སོ་ཞེས་གསུངས་པའི་དགོས་པའང་དེ་ཙམ་དུ་ཟད་དོ་ཞེས་གསུངས་ལ། གནད་གསང་འདི་ལྟ་བུ་ནི་ཕྱོགས་འདི་ན་བདག་གི་བླ་མ་མཆོག་བརྒྱུད་པ་དང་བཅས་པའི་མན་ངག་མ་གཏོགས་པ་གཞན་གང་ནའང་མེད་པས་སྐལ་བ་དང་མི་ལྡན་པ་རྣམས་ལ་གསང་ཞིང་སྦ་བར་བྱའོ། །གནད་འདི་མ་གཏོགས་པར་བོད་གངས་ཅན་པའི་སྔགས་པ་ཕལ་ཆེར་འཁྲིག་ཚོར་ཙམ་པོ་བ་ལ་ཆགས་པ་དང་བྲལ་བ་སྤང་བྱར་སྔགས་ཀྱི་ཐེག་པར་བཤད་སྙམ་པ་དང༌། སྤྱིར་འདོད་པ་ལ་ཆགས་བྲལ་ལམ་འདིའི་སྤང་བྱར་བཤད་སྙམ་པ་ལ་སོགས་པ་རྣམ་པར་དབྱེ་བ་ཤིན་ཏུ་ཕྲ་བ་ལ་རྨོངས་པ་ཁོ་ནར་ཟད་དོ། །
མདོར་ན་ཆགས་པ་སྤྱད་པས་ཆགས་བྲལ་གྱི་བདེ་བ་འཚོལ་བ་ནི་ངན་སོང་གི་རྒྱུའང་ཡིན་ན་རྡོ་རྗེ་འཛིན་པའི་གོ་འཕང་གི་རྒྱུར་ག་ལ་རིགས་པས་དེ་ནི་ཐར་པའི་རྒྱུར་སྨྲ་བ་ཕྱི་རོལ་པ་ལ་ཡིན་གྱི། སངས་རྒྱས་ཀྱི་ལུགས་འདི་ལ་ནི་མ་ཀི་ཉན་ཐོས་ཀྱི་ཐེག་པ་ནས་ཡ་ཀི་གསང་སྔགས་བླ་ན་མེད་པའི་ཐེག་པའི་བར་འདིར་བཅོམ་ལྡན་འདས་ཀྱིས་འགའ་ཡང་མ་གསུངས་སོ། །འོ་ན་འདོད་ཡོན་ལ་ཁ་ཕྱིར་ལྟའི་ཆགས་པ་སོགས་ལམ་བླ་ན་མེད་པ་འདིར་སྤང་བྱ་ཡིན་ན་ཕྱག་རྒྱ་ཡིད་འོང་གི་རྒྱུ་ཐབས་ཀྱིས་རྣལ་འབྱོར་པའི་རྒྱུད་ཀྱི་ཆགས་པ་བསྐུལ་བར་བཤད་པ་ཅི་ལྟ་བུ་ཞེ་ན། འདིར་ཡིད་འོང་གི་ཕྱག་རྒྱས་རྒྱུ་ཐབས་ཀྱིས་ཆགས་པ་བསྐུལ་བ་ནི་འཁོར་བ་སས་བསྡུས་ཀྱི་འདོད་ཡོན་ལ་ཡོན་ཏན་དུ་མཐོང་ནས་དེ་བསྐྱེད་པའི་ཆེད་དུ་ཆགས་པ་བསྐུལ་བ་མ་ཡིན་གྱི། རྒྱུ་ལྷན་ཅིག་སྐྱེས་པའི་ངོ་བོའི་ཐིག་ལེ་མ་ཞུ་ན་བདེ་སྟོང་དབྱེར་མེད་ཀྱི་དཔལ་རྡོ་རྗེ་སེམས་དཔའི་ཡེ་ཤེས་མངོན་དུ་མི་བྱེད་ལ། དེའི་ཐིག་ལེ་བཞུ་བ་ལའང་གནས་སྐབས་སུ་དེ་བརྟེན་པའི་གློ་བུར་གྱི་ལུས་ཀྱི་ཁམས་དཀར་ཆ་བཞུ་དགོས། དེ་བཞུ་བ་ལ་འདོད་ཆགས་སྐུ་ལ་དགོས། དཔེར་ན་རྒྱུ་ལྷན་ཅིག་སྐྱེས་པའི་ངོ་བོའི་ཐིག་ལེ་དྭངས་མ་བཞུ་བརྟན་མི་འཕོ་མི་འགྱུར་བ་དངུལ་ཆུ་ལྟ་བུ་འཆིང་བ་ལ་ཕྱག་རྒྱའི་རེག་པ་མེ་དང་འདྲ་བ་དགོས་ལ། མེ་ལ་བུད་ཤིང་དགོས་པ་ལྟར་རིག་མ་དང་མེ་འབར་བ་ལ་རླུང་དགོས་པ་ལྟ་བུར་དེའི་རེག་པ་དོན་དུ་གཉེར་བ་ལ་འདོད་ཆགས་དགོས་པ་ཡིན་ནོ། །
གཞན་དུ་འཁོར་བ་སས་བསྡུས་ཀྱི་འདོད་ཡོན་ཡོན་ཏན་དུ་མཐོང་བའི་སྒོ་ནས་ཕྱག་རྒྱའི་འདོད་ཡོན་དང་ཚོགས་ཀྱི་འཁོར་ལོ་ལ་སོགས་པའི་འདོད་ཡོན་ལ་ཆགས་པ་ནི་སྤང་བྱ་ཁོ་ནར་གསུངས་ཏེ། ཆགས་སོགས་ཀྱིས་ཕྱག་རྒྱ་སོགས་ལ་ལོངས་སྤྱོད་ན་རང་བཞིན་དག་པའི་ཆོས་ལ་སོམ་ཉི་ཟ་བའི་རྩ་ལྟུང་འབྱུང་བས་རྡོ་རྗེ་དམྱལ་བར་སྐྱེ་བའི་ཕྱིར། དེས་ན་རིག་མ་སོགས་ཀྱི་འདོད་ཡོན་བསྟེན་པ་ན་ལྷའི་ང་རྒྱལ་གྱི་འདོད་ཆགས་ལས་གཞན་ཐ་མལ་གྱི་ཆགས་པ་དང་སེར་སྣ་དང་སྡང་བ་དང་རྩོད་པ་མིག་སེར་སོགས་སྤང་དགོས་པ་ནི་རིག་མས་ཚོགས་ཀྱི་འཁོར་ལོ་སྟོབ་པ་ནའང་ཇི་སྐད་དུ།
བདེ་གཤེགས་ཆོས་ལ་རིན་ཐང་མེད། །
འདོད་ཆགས་དྲི་མ་དང་བྲལ་བ། །
གཟུང་དང་འཛིན་པ་རྣམ་པར་སྤང༌། །
དེ་བཞིན་ཁོ་ན་ཉིད་ཕྱག་འཚལ། །
ཅེས་འབྱུང་བས་སོ། །ཆགས་བྲལ་སྤང་བྱ་མ་ཡིན་པའི་བདེ་ཆེན་གྱི་ཆགས་པ་ཆེན་པོ་ནི་ལྷ་མིའི་ཡུལ་གྱི་རེག་པས་དྲངས་པའི་བདེ་བ་ཡིན་ཀྱང་ལྷ་མིའི་ལུས་ཀྱི་རེག་ཚོར་གྱི་བདེ་བས་བསྒྲུན་དུ་ཡོད་པ་མིན་ཏེ། བདེ་མཆོག་ཉུང་ངུའི་རྒྱུད་ལས།
ལྷ་དང་མི་ཡི་བདེ་བ་ནི། །
བསྡུས་བྱས་རྡོ་རྗེ་འཛིན་པ་ཡི། །
དེ་ལྟ་བུར་ནི་གྱུར་པ་ཡིན། །
བཅུ་དྲུག་ཆར་ཡང་མི་ཡོད་དོ། །
ཅེས་གསུངས་པའི་ཕྱིར་རོ། །དེས་ན་ཆགས་པས་ཆགས་བྲལ་གྱི་བདེ་བ་འཚོལ་བའི་སླད་དུ་བུད་མེད་ཀྱི་སྐྱེ་གནས་ལ་རེག་པ་ནི་འཛག་བཅས་འཁོར་བ་སྐྱེད་པ་མེ་ལ་རེག་པས་དངུལ་ཆུ་ཟད་པར་བྱེད་པ་དང་འདྲ་ལ། ཆགས་པས་ཆགས་ཆེན་འཕེལ་བའི་སླད་དུ་བུད་མེད་ཀྱི་སྐྱེ་གནས་སྲུབ་པ་ནི་འཛག་མེད་ཀྱི་མྱང་འདས་བསྐྱེད་པ་སྨན་དང་བཅས་པའི་མེ་ལ་རེག་པས་དངུལ་ཆུའི་དུག་གི་ཆ་རྣམས་ཟད་ནས་སྨན་གྱི་ནུས་པ་སྟོབས་སུ་འགྲོ་བ་བཞིན་ཡིན་ཏེ། མཆོག་གི་དང་པོའི་སངས་རྒྱས་ལས།
མེ་ཡིས་རེག་ན་དངུལ་གྱི་ཆུ། །
མི་གནས་རབ་འབྲོས་འགྱུར་བ་ལྟར། །
དེ་ལྟར་སྐྱེ་གནས་རེག་པ་ཡིས། །
རྟག་ཏུ་ཁུ་མི་འཛག་པ་མིན། །
མེ་དང་འཕྲད་ཚེ་འགྲོ་བ་སྟེ། །
སྨན་སོགས་སྟོབས་ཀྱིས་འཛིན་པ་ལྟར། །
དེ་ལྟར་ཤེས་རབ་དང་འཕྲད་ཚེ། །
རྣལ་འབྱོར་སྟོབས་ཀྱིས་ཁུ་བ་འཛིན། །
ཅེས་གསུངས་ལ། སྐྱེ་གནས་ཀྱི་རེག་པས་རྣལ་འབྱོར་དང་མི་ལྡན་པ་ལ་ནི་སེམས་ཀྱི་སྟེང་གི་ཆགས་སོགས་འཕེལ་བའི་རྐྱེན་བྱེད་ལ། རྣལ་འབྱོར་དང་ལྡན་པ་ལ་ནི་སེམས་ཀྱི་སྟེང་གི་ཆགས་སོགས་དང་བྲལ་བར་བྱེད་པ་ཡིན་ཏེ། དང་པོའི་སངས་རྒྱས་ལས།
རྡོ་དྲེག་སྐུད་པའི་གོས་ནི་མེ་ཉིད་ཀྱིས། །
བསྲེགས་ནས་དག་པར་འགྱུར་བ་ཅི་བཞིན་དུ། །
དེ་བཞིན་དུ་ནི་སྐྱེས་བུ་རྣམས་ལ་ནི། །
ཤེས་རབ་ཡེ་ཤེས་ཀྱིས་ནི་སེམས་དག་བྱས། །ཞེས་གསུངས་སོ། །
བཞི་པ་ནི།
མཆོག་མི་འགྱུར་གྱི་བདེ་བས་འགྱུར་བའི་བག་ཆགས་འཇོམས་པ་དང༌། དེ་བཅོམ་པས་དུག་གསུམ་འགོག་པ་དང༌། དེ་འགགས་པས་རྒ་ཤིའི་བར་འགགས་པ་དང༌། དེ་འགགས་པས་ཕྱིར་ཟླ་བ་བཅུ་གཉིས་ལ་ཞག་སུམ་བརྒྱ་དྲུག་ཅུ་ཆུ་ཚོད་ཉི་ཁྲི་གཅིག་སྟོང་དྲུག་བརྒྱ་ནང་དུ་དུས་སྦྱོར་གྱི་ངོ་བོའི་འཕོ་བ་བཅུ་གཉིས་ཀྱི་དབུགས་འགགས་པས་ལུས་འགག་སྟེ་སྲིད་པའི་འཁོར་ལོ་འགགས་པས་ཁམས་བཅོ་བརྒྱད་ཀྱི་རྣམ་འགྱུར་དང་བྲལ་ནས་སྒྲིབ་མེད་ཀྱི་སངས་རྒྱས་སུ་འགྱུར་ཞིང་སེམས་ཅན་གྱི་དོན་མཛད་པ་ཡིན་ཏེ། དབང་མདོར་བསྟན་ལས།
མི་འགྱུར་སྐད་ཅིག་ཟོས་པ་ཡིས། །
དབུགས་ནི་ཉི་ཁྲི་བརྒྱད་ཉིས་བརྒྱས། །
ས་རྣམས་ཀྱིས་ནི་ཡོངས་རྫོགས་སོ། །
ཕྱོགས་གཉིས་ཡང་དག་མནན་པ་ནི། །
ས་རྣམས་ཀྱིས་ཀྱང་ཡོངས་སུ་རྫོགས། །
བདེན་དོན་རྣམ་པ་བཅུ་གཉིས་ལྡན། །
རྣམ་པ་བཅུ་དྲུག་མི་འགྱུར་བའོ། །
རྣམ་པ་བཅུ་གཉིས་པ་རྣམས་ཀྱིས། །
རྫོགས་ནས་གཉིས་སུ་མེད་པའི་མཆོག །
ཆ་རྣམས་ཀྱིས་ནི་རྫོགས་པའི་སེམས། །
རྣམ་པ་བཅུ་དྲུག་མི་འགྱུར་བ། །
ཞེས་རྒྱུ་དང་འབྲས་བུའི་རྡོ་རྗེ་འཛིན་པ་ཆེན་པོ་རྣམས་ཀྱི་དགའ་བ་དང་བདེ་བ་བསྟན་ནོ། །འདི་ལྟ་བུའི་བདེ་བ་ཆེན་པོ་ནི་ལས་ཀྱི་ཕྱག་རྒྱ་ལ་སོགས་པ་ལ་བརྟེན་ནས་སྐྱེས་པའི་ཕྱག་རྒྱའི་དབང་པོ་ལ་རེག་པའི་བདེ་བ་ལས་ཁྱད་པར་ཇི་ལྟ་བུ་ཞེ་ན། དེ་ནི་སྒྲུབ་བྱེད་ཀྱི་བདེ་བ་དམན་པ་ཐ་མལ་གྱི་ལུས་ལ་གནས་པ་ཡིན་ལ། འདི་ནི་བསྒྲུབ་བྱའི་བདེ་བ་མཆོག་ཐ་མལ་གྱི་ལུས་ལས་མ་སྐྱེས་པས་བདེ་བ་ཁྱད་པར་འཕགས་པས་དེ་བདེ་བ་གང་གིས་ཀྱང་འགྲན་དུ་བཟོད་པ་མིན་ཏེ། དཔལ་ཕྱག་ན་རྡོ་རྗེས། འཛག་པའི་བདེ་བ་དང་འདྲ་བའོ། །ཞེས་པ་ནི་དཔེ་ཙམ་སྟེ་རང་གི་ངོ་བོ་ནི་དབང་པོ་གཉིས་ལས་སྐྱེས་པའི་བདེ་བས་མཆོག་ཏུ་མི་འགྱུར་བའི་གནས་སྐབས་ཀྱི་ལྷན་ཅིག་སྐྱེས་པའི་ངོ་བོ་ཅན་གྱི་དབྱེ་བ་སྟོང་གི་ཆར་ཡང་མི་ཕོད་དོ། །གནས་སྐབས་དེ་ནི་བྱིས་པའི་རྣལ་འབྱོར་པས་ཅིའང་རྣམ་པར་ཤེས་པར་བྱ་བ་མ་ཡིན་པའོ། །བྱང་ཆུབ་སེམས་དཔའ་རྣམས་ཀྱི་སྟོང་ཉིད་ཀྱི་བྱང་ཆུབ་ཅེས་བརྗོད་དེ། འཇིག་རྟེན་ལ་གྲགས་པ་མེད་པ་ཉིད་ཀྱི་རྗེས་སུ་འགྲོ་བ་ནི་མ་ཡིན་ནོ། །ཞེས་སོ། །
དེས་ན་ཤིན་ཏུ་རྟོགས་པར་དཀའ་བའི་བྱང་ཐིག་གཞི་དུས་སུ་ཡོད་པ། ལམ་དུས་སུ་བྱ་བ་བྱེད་པ། འབྲས་དུས་སུ་བྱ་བ་མཐར་ཕྱིན་པའི་གནས་སྐབས་གསུམ་དུ་རྒྱུན་མི་འཆད་པར་རྟག་ཏུ་བཞུགས་པ་འདི་ནི་རྣལ་འབྱོར་ཆེན་པོ་མ་ཡིན་པས་རྟོགས་པར་མི་ནུས་ཏེ། བྲམ་ཟེ་ཆེན་པོས།
ཙ་ནི་དགའ་བ་བཞི་པོ་འདི་དང་ཡང་དག་ལྡན། །
ཀྱེ་ཧོ་མཐའ་བཞི་དང་ནི་བྲལ་བའི་སེམས་ཟུང་ཞིག །
སྐད་ཅིག་བཞི་ནི་ཡང་དག་བླ་མའི་གསུང་ལས་གོ་བར་གྱིས། །
ཐིག་ལེ་བཞི་ནི་རྨོངས་པའི་བག་ཆགས་ཀྱིས་ནི་མི་ཤེས་སོ། །
ཞེས་འབྱུང་བའི་ཕྱིར་རོ། །སྤྱི་བོའི་ཟླ་གདན་ལ་བྱང་ཐིག་སོ་གཉིས་བསྒོམ་པ་ནི་བཅོམ་ལྡན་འདས་རིགས་ལྔ་ལ་རིགས་དྲུག་གི་དབྱེ་བས་སུམ་ཅུ་ཐམ་པ། རིགས་དྲུག་པ་ལ་སྐུ་རྣམ་སྣང་ཐུགས་མི་བསྐྱོད་པའི་དབྱེ་བས་སོ་གཉིས་ཏེ་དེའི་ངོ་བོ་བྱང་ཐིག་ཏུ་བསྒོམས་ནས་ཁམས་སྙིགས་མ་སོ་གཉིས་སྦྱོང་བར་བྱེད་པའི་ཆེད་ཡིན་ནོ། །ཡང་སྤྱི་བོ་ནས་སྔར་མ་ཕབ་པའི་བྱང་ཐིག་བཅུ་དྲུག་དང༌། མགྲིན་པ་ནས་སྔར་མ་ཕབ་པའི་བརྒྱད་དང༌། སྙིང་ག་ནས་སྔར་མ་ཕབ་པའི་བཞི་རྣམས་རིམ་གྱིས་ཕབ་སྟེ་སྔར་ཕབ་པའི་བྱང་ཐིག་རྣམས་ནི་ཤ་ལྔའི་ངོ་བོ་ཐབས་ཀྱི་ཆ་དང༌། ཕྱིས་ཕབ་པའི་བྱང་ཐིག་རྣམས་ནི་བདུད་རྩི་ལྔའི་ངོ་བོ་ཤེས་རབ་ཀྱི་ཆའི་མཆོད་པས་གཏུམ་མོའི་ངོ་བོར་གྱུར་པའི་བཅོམ་ལྡན་འདས་མ་ལ་མཆོད་པས་དེའི་སྐུ་སྟོབས་ཆེར་འཕེལ་བའི་རྡོ་རྗེའི་བསོད་ཚོགས་རྫོགས་པས་རྣལ་འབྱོར་པའི་རྒྱུད་ཀྱི་འཆིང་བ་སྒྲིབ་གཉིས་ཀྱང་མྱུར་དུ་གཅོད་པར་བྱེད་པ་ཡིན་ནོ། །
འདིར་རྗེ་ལོ་ཙཱ་བ་ཆེན་པོ་ཡབ་སྲས་ཀྱི་གསུང་གི་ཙཎྜ་ལཱི་གནད་བཞིས་གོས་ཞིང་ཤེས་པར་བྱས་ནས་ཉམས་སུ་ལེན་པར་བྱ་སྟེ། དེའང་བསྒོམ་བྱའི་གནས། བསྒོམ་བྱའི་རང་བཞིན། བསྒོམ་བྱའི་ཚུལ། བསྒོམ་བྱའི་འབྲས་བུ་དང་བཞི་ལས། དང་པོ་ནི། ལྟེ་བའི་འོག་གསང་བའི་སྟེང་རྒྱུ་ཞབས་ཀྱི་གཉེར་མཚམས་རྩ་གསུམ་འདུས་མདོའོ། །གཉིས་པ་ལ་རྣམ་པ་ཐིག་ལེ། མཚན་ཉིད་མེ། རེག་བྱ་བདེ་བ། དེའི་རྐྱེན་གྱིས་སྟོང་ཉིད་རྟོགས་པའོ། །གསུམ་པ་ལ་ཁ་དོག་དམར་གསལ། དབྱིབས་ཟླ་གམ་མི་སྙུང་བ། བྱ་བ་རྣོ་ཞིང་སྲེག་པ། རྩེ་མོ་དྷཱུ་ཏིར་ཆུད་ཅིང་འབར་བའོ། །བཞི་པ་ནི་འཇིག་རྟེན་གྱི་བདག་ལྟ་གཞིག །ཡེ་ཤེས་ཀྱི་སྐུ་གསལ། འདོད་ཡོན་ཡིད་འོང་གིས་མི་འཆིང༌། རྩ་ཐིག་རླུང་ལ་བརྟེན་པའི་ནད་ལས་གྲོལ་བའོ་ཞེས་གསུངས་པ་ལྟར་ཉམས་སུ་བླངས་པ་ན། ཐོག་མར་སྤྱི་བོའི་བྱང་ཐིག་མགྲིན་པར་བབས་པས་དགའ་བའི་ཡེ་ཤེས་སྤྲོས་བྲལ་མཐའ་དབུས་ཀྱི་མཚན་མ་མེད་པ་ནམ་མཁའ་ལྟ་བུས་ཀྱང་མཚོན་མི་ནུས་པ་རྣམ་པ་སྣ་ཚོགས་པའི་སྐད་ཅིག་མ་འཆར། ཕུང་པོ་དང་ཉོན་མོངས་པའི་དངོས་འཛིན་རགས་པ་ནུབ་པས་བུམ་དབང་གི་བྱ་བ་བྱས། སྐུ་རྡོ་རྗེ་སྤྲུལ་པའི་སྐུ་ནུས་ལྡན་དུ་འགྱུར། མགྲིན་པའི་བྱང་ཐིག་སྙིང་གར་བབས་པས་མཆོག་དགའི་ཡེ་ཤེས་སྤྲོས་བྲལ་མྱོང་ཞེན་དང་བྲལ་བ་གཞོན་ནུའི་བདེ་བས་ཀྱང་མཚོན་མི་ནུས་པ་རྣམ་པར་སྨིན་པའི་སྐད་ཅིག་མ་འཆར། བརྗོད་པ་དང་རྟོག་པ་ཐམས་ཅད་ནུབ་པས་གསང་དབང་གི་བྱ་བ་བྱས། གསུང་རྡོ་རྗེ་ལོངས་སྤྱོད་རྫོགས་པའི་སྐུ་ནུས་ལྡན་དུ་འགྱུར། སྙིང་གའི་བྱང་ཐིག་ལྟེ་བར་བབས་པས་ཁྱད་དགའི་ཡེ་ཤེས་གང་ལའང་དམིགས་མྱོང་ནུབ་པ་དུས་མཐའི་སྟོང་ཆེན་གྱིས་ཀྱང་མཚོན་མི་ནུས་པ་རྣམ་པར་ཉེད་པའི་སྐད་ཅིག་མ་འཆར། ཟག་བཅས་ཀྱི་ཚོར་བ་ཐམས་ཅད་ནུབ་པས་དབང་གསུམ་པའི་བྱ་བ་བྱས། ཐུགས་རྡོ་རྗེ་བདེ་ཆེན་གྱི་སྐུ་ནུས་ལྡན་དུ་འགྱུར། ལྟེ་བའི་བྱང་ཐིག་གཏུམ་མོར་བབས་པས་ལྷན་ཅིག་སྐྱེས་དགའི་ཡེ་ཤེས་སྣང་བ་རྣམ་པར་དག་པ་དཔེ་གང་གིའང་བྱར་མེད་པས་མཚོན་མི་ནུས་པ་མཚན་ཉིད་དང་བྲལ་བའི་སྐད་ཅིག་མ་འཆར། འདིའོ་ཞེས་བསྟན་བྱ་ཐམས་ཅད་ནུབ་པས་ཚིག་དབང་གི་བྱ་བ་བྱས། ཡེ་ཤེས་རྡོ་རྗེ་ངོ་བོ་ཉིད་སྐུ་ནུས་ལྡན་དུ་འགྱུར་བར་བྱེད་དོ། །
དེའང་སྐད་ཅིག་བཞི་དང་དགའ་བ་བཞི་པོ་དེ་རང་གི་ངོ་བོ་གཅིག་པའམ་ཐ་དད་པའམ་འདས་མ་འདས་ཅི་ལྟ་བུ་ཞིག་གི་རྒྱུད་ཀྱིས་བསྡུས་པ་ཡིན་ཅེ་ན། དེ་ལ་བདག་གི་བླ་མ་རྗེ་མཉན་པ་རས་ཆེན་གྱི་ཞལ་སྔ་ནས། སྐད་ཅིག་བཞི་ནི་འཁྲིག་པ་དང་གཉིད་དང་འཆི་བ་ལ་སོགས་པའི་ལུས་སེམས་སེམས་བྱུང་གི་རྟོག་པ་སྡུད་རིམ་གྱི་རིམ་པ་ལ་སྐད་ཅིག་བཞི་འབྱུང་སྟེ། དེ་ནི་ལམ་བསྒོམ་པ་མ་ཡིན་པར་སེམས་ཅན་ཐམས་ཅད་ཀྱི་རྒྱུད་ལ་ཐོག་མ་མེད་པའི་དུས་ནས་རང་ཆས་སུ་ཡོད་ལ། དེའི་དུས་སུ་རྒྱུ་ལྷན་ཅིག་པའི་དགའ་བ་བཞི་མི་གསལ་བར་རྒྱུའང་འགྱུར་བདེ་འཛག་སྒྲིབ་ཀྱི་སྟོབས་ཀྱིས་ཉམས་སུ་མི་མྱོང་ལ། ལམ་རྡོ་རྗེའི་རྣལ་འབྱོར་ཅན་ལ་ནི་སྐད་ཅིག་བཞི་ལ་བརྟེན་ནས་དགའ་བ་བཞི་སོ་སོའི་སྐྱེ་བོའི་དུས་ནས་མངོན་དུ་བྱེད་པ་ཡིན་ཏེ། ཀྱེའི་རྡོ་རྗེ་ལས།
སྐད་ཅིག་དབྱེ་བས་ཕྱེ་བ་ཉིད། །
དགའ་བ་དེ་ལས་སྐྱེ་བར་འགྱུར། །
སྐད་ཅིག་དབྱེ་བས་བདེ་ཤེས་པ། །
ཨེ་ཝྃ་རྣམ་པར་རབ་ཏུ་གནས། །
ཞེས་གསུངས་སོ། །འོ་ན་རྣམ་པ་སྣ་ཚོགས་པ་ལ་སོགས་པའི་སྐད་ཅིག་བཞི་རང་གི་ངོ་བོ་ཇི་ལྟར་ཞེ་ན། ཆགས་པ་ལ་སོགས་པས་སེམས་ལོང་ལོང་བོར་གྱུར་པ་ནི་རྣམ་པ་སྣ་ཚོགས་པའི་སྐད་ཅིག་མའོ། །དེ་ནས་ཆགས་སེམས་ཆེར་སྨིན་ནས་ཆགས་པའི་རྣམ་འགྱུར་མང་པོ་མེད་པར་ཆགས་པ་ལ་རྩེ་གཅིག་པ་ནི་རྣམ་པར་སྨིན་པའི་སྐད་ཅིག་མའོ། །དེ་ནས་ཆགས་སེམས་ཀྱི་སེམས་དེ་ཉིད་ཆེར་ཆགས་པ་ལ་སྲེད་ནས་གདུང་བས་རྣམ་པར་ཉེད་པའམ་རྣམ་པར་འཇོམས་པའི་སྐད་ཅིག་མའོ། །དེ་ནས་ཆགས་པའི་རོ་ཉམས་སུ་མྱོང་བས་ཚིམ་པ་ན་མཚན་ཉིད་དང་བྲལ་བའི་སྐད་ཅིག་མའི་དུས་སོ། །དགའ་བར་ཞིའི་རང་གི་ངོ་བོ་ཇི་ལྟར་ཞེ་ན། སྐད་ཅིག་བཞི་པོ་དེའི་རྟེན་འབྲེལ་ལས་ཞི་གནས་དང་ལྷག་མཐོང་ཟུང་དུ་འཇུག་པའི་ཤེས་རབ་ངང་གིས་སྐྱེ་བས་དེ་སྐྱེ་ཕུལ་ཆེ་ཆུང་དང་མཚུངས་ལྡན་གྱི་ལུས་སེམས་ཀྱི་དགའ་བ་ཆུང་འབྲིང་ཆེན་པོའོ། །དེ་སྐད་དུ་རྡོ་རྗེ་ཕྲེང་བ་ལས།
ལྟ་དང་འགུགས་དང་དེ་བཞིན་བརྡ།
ཁ་ལ་ཙུམྦ་བྱེད་པ་ཡིས། །
དགའ་བ་ཉམས་སུ་མྱོང་བར་ཤེས། །
རྣམ་པ་སྣ་ཚོགས་མཚན་ཉིད་དོ། །
རྣལ་འབྱོར་རྣལ་འབྱོར་མ་མཆོག་ཏུ། །
ཇི་བཞིན་སྒྲ་ལ་འཛིན་པ་དང༌། །
རྡོ་རྗེ་པདྨར་བཞག་ནས་ནི། །
ཉམས་མྱོང་སྐབས་ནི་སྐད་ཅིག་མཆོག །
རྣམ་སྨིན་སྐད་ཅིག་ཅེས་བྱ་ཉིད། །
དེ་ཉིད་རྒྱུར་ནི་རྣམ་པར་ཤེས། །
རྩ་ནི་དབུས་ན་རབ་གསལ་གནས། །
གཏུམ་མོ་ཡང་ནི་རྣམ་པར་འཇོམས། །
བདེ་བ་ཆེན་པོའི་འཁོར་ལོ་ཆེ། །
མཆོག་གི་ཆ་ནི་ཞུ་བར་བྱེད། །
བྲལ་དགའ་ཉམས་སུ་མྱོང་བ་ན། །
རྣམ་འཇོམས་སྐད་ཅིག་མཚན་ཉིད་དོ། །
རྩ་ནི་གཅིག་གི་རྒྱུན་ལ་བརྟེན། །
བདེ་བ་ཆེན་པོའི་གོ་འཕང་ཞི། །
ལྷན་ཅིག་སྐྱེས་དགའི་མཚན་ཉིད་ནི། །
བདེ་བའི་མཚན་ཉིད་སྐད་ཅིག་བྲལ། །
གསུངས་པ་མཆོག་ཏུ་རྨད་དུ་བྱུང༌། །
རླུང་གི་དེ་ཉིད་རྗེས་སོང་བས། །
དེ་ཉིད་རྒྱུན་དུ་སྟེང་སོང་ནས། །
རྣལ་འབྱོར་པས་ནི་སྒྲུབ་པར་བྱེད། །
དེ་ནི་སྤྲུལ་པའི་འཁོར་ལོ་ནི། །
དགའ་བ་ཞེས་བྱར་རྣམ་པར་ཤེས། །
བདེ་བ་ཀུན་གྱིས་ཡང་དག་བརྟེན། །
རྣམ་པ་སྣ་ཚོགས་སྐད་ཅིག་གསུངས། །
སྟོང་ཉིད་ཀུན་གྱི་གཞི་ཡི་མཆོག །
ཆོས་ཀྱི་འཁོར་ལོ་དེ་ལས་སྟོང༌། །
རྣལ་འབྱོར་པ་ཡིས་བསྒྲུབ་བྱ་བ། །
ཉམས་སུ་མྱོང་བ་མཆོག་དགའ་སྟེ། །
རྣམ་སྨིན་སྐད་ཅིག་མཚན་ཉིད་དོ། །
ལོངས་སྤྱོད་འཁོར་ལོར་དེ་ལས་ནི། །
སྟེང་དུ་བྱེད་པའི་སྐད་ཅིག་མ། །
ཉམས་མྱོང་བྲལ་བའི་དགའ་བ་ནི། །
རྣམ་འཇོམས་སྐད་ཅིག་མཚན་ཉིད་དོ། །
བདེ་བ་ཆེན་པོའི་འཁོར་ལོ་ཆེ། །
དེ་ཐོབ་མཚན་ཉིད་སྐད་ཅིག་མ། །
ལྷན་ཅིག་སྐྱེས་དགའ་ཉམས་མྱོང་བ། །
མཚན་ཉིད་དང་བྲལ་སྐད་ཅིག་གོ །
ཞེས་གསུངས་སོ། །རྣམ་ཉེད་དང་དེའི་དགའ་བ་ལ་ས་སྐྱ་པ་གྲགས་པའི་མཚན་ཅན་གྱིས་ཡེ་ཐིག་ལས། ཕྱག་རྒྱ་ཉིད་ལས་རྣམ་པར་ཉིད། །ཅེས་ཁུངས་སུ་མཛད་ནས་སྲུབ་པ་དང་སྲུབ་པའི་སྦྱོར་བས་ཕྱག་རྒྱ་ཉེད་པ་ནི་རྣམ་པར་ཉེད་པ་ཞེས་བྱ་བ་གསུམ་པར་འབྱུང་རིགས་སོ་ཞེས་འཆད་དོ། །དེས་ན་བསྐྱེད་རིམ་གྱི་རྡུལ་ཚོན་སོགས་བཅོས་མའི་དཀྱིལ་འཁོར་ལ་འཇུག་ནས་དབང་བཞི་ལེན་པ་ནི་ལུས་ངག་སྤྲོས་པ་དང་བཅས་པའི་ངལ་བས་སྡུག་བསྔལ་བར་འགྱུར་ཞིང༌། ཡིད་ཀྱིས་བསམ་པ་ཙམ་གྱིས་འགྲུབ་པའང་མ་ཡིན་པས། བྱ་དཀའ་བ་ཉིད་ཀྱིས་སྐད་ཅིག་ཙམ་ལ་མང་དུའང་འགྲུབ་པ་མ་ཡིན་ལ། རྫོགས་རིམ་གྱིས་གཉུག་མའི་རྩ་སོགས་བཅོས་མིན་གྱི་དཀྱིལ་འཁོར་ལ་འཇུག་ནས་དབང་བཞི་ལེན་པ་ནི་ལུས་ངག་གི་རྩོལ་བ་མེད་པས་འཇུག་པ་བདེ་ཞིང་ཡིད་ཀྱིས་བསམ་པ་ཉིད་ཀྱིས་འགྲུབ་པས་བྱ་སླ་ལ་སྐད་ཅིག་ཙམ་གྱིས་ཀྱང་དེའི་བྱ་བ་མང་དུ་འགྲུབ་པས་བསྐྱེད་རིམ་ལ་བརྟེན་པའི་དབང་ལས་རྫོགས་རིམ་གྱི་དབང་བསྐུར་ནོད་པ་ཐབས་ཤེས་ཀྱི་ཚོགས་རྫོགས་ཕུལ་ཆེ་བ་དང་ས་ལམ་ཟླུམ་ཕུལ་ཆེ་བ་ཡིན་ནོ། །
གཏུམ་མོའི་རྣལ་འབྱོར་གྱི་སྐབས་འདིར་རྗེ་མི་ལའི་གསུང་གིས། གཏུམ་མོ་ལ་དུས་ཀྱི་གནད་བཞི་སྟེ། རིང་པོ་སྡུག་བསྔལ་གྱི་དུས། ཐུང་ངུ་བཏང་སྙོམས་ཀྱི་དུས། ཤིན་ཏུ་ཐུང་ངུ་བདེ་བའི་དུས། སྐད་ཅིག་མ་བསམ་གྱིས་མི་ཁྱབ་པའི་དུས་དང་བཞིའོ་ཞེས་གསུངས་པ་ལས། དང་པོ་ནི། བདེ་བའི་རྟེན་རྩ་ལ་གསལ་སྣང་བསྐྱེད་པའི་སྐབས་དང༌། གཉིས་པ་ནི་གསལ་བའི་རྟེན་ཡི་གེ་དང་རླུང་ལ་གསལ་སྣང་བསྐྱེད་པའི་སྐབས་དང༌། གསུམ་པ་ནི་གཏུམ་མོའི་ཐིག་ལེ་ལ་གསལ་སྣང་བསྐྱེད་ནས་ཐེབས་པའི་སྐབས་ཏེ། འདི་ལ་ཆོས་ཅན་གྱི་ཆ་ནས་དུས་གསུམ་པ་དང༌། ཆོས་ཉིད་ཀྱི་ཆ་ནས་དུས་བཞི་པར་འཇོག་པའི་དུས་གསུམ་པ་འདི་ལའང་སྤྱི་བོའི་བྱང་སེམས་མགྲིན་པ་དང༌། དེ་ནས་སྙིང་ག །ལྟེ་བ། གཏུམ་མོ་དང་འཕྲད་པའི་དུས་ཀྱི་བདེ་བ་སྟེ་བདེ་བ་དེ་དག་གང་དུ་སྐྱེ་བ་དང་བྱང་སེམས་དེ་དག་གང་དུ་ཞུ་བ་ནི་རྟོགས་པར་ཆེས་དཀའ་བ་ཡིན་ནོ། །
དེ་ལྟར་བསྒོམས་པས་ལམ་རྟགས་ཅི་ལྟར་འཆར་བ་ནི་རྗེ་མི་ལའི་གསུང་གིས། གཏུམ་མོའི་ནུས་པ་ལས་སུ་རུང་བ་ལ་རྩ་ལས་སུ་རུང་བས་མཚན་ལྡན་གྱི་ཕྱག་རྒྱ་གྲངས་མེད་དུ་འདུ། རླུང་ལས་སུ་རུང་བས་རྟེན་པ་མེད་པར་ནམ་མཁའ་ལ་སྡོད་བཟོད། ཐིག་ལེ་ལས་སུ་རུང་བས་རོ་བཅུད་རྩི་སྨན་ནོར་བུ་ལ་སོགས་པའི་ནུས་པ་ཅི་ལྟར་ཡོད་པ་ལ་སྔགས་ཀྱི་ཆོ་གས་བྱ་བ་འཕྲལ་དུ་འབྱིན་པར་ནུས། སེམས་ལས་སུ་རུང་བས་སྣང་བ་སྣ་ཚོགས་ལ་ཟད་པར་ཟིལ་གནོན་གྱི་སྤྲུལ་སྒྱུར་ནུས། ལས་སུ་རུང་བ་ལས་དབང་འཐོབ་པར་འགྱུར་བ་ནི་རྩ་དང་སེམས་ལ་དབང་བས་དམིགས་པ་ལ་སེམས་ལོ་དང་ཟླ་བར་བཞག་ཀྱང་སེམས་རྩེ་གཅིག་ཏུ་གནས་ནུས། རླུང་དང་ཡི་གེ་ལ་དབང་བས་སྣ་བུག་གི་སྲོག་རྩོལ་ལ་མ་ལྟོས་པར་རྩ་འཁོར་གྱི་མེ་རླུང་གི་དྲོད་ཀྱིས་ཕྱིའི་མེ་ཆུ་རླུང་གིས་གནོད་མི་ནུས། ཐིག་ལེའམ་དམིགས་པ་ལ་དབང་བས་ཞི་བ་ལ་སོགས་པའི་ལས་དང་རེངས་པ་ལ་སོགས་པའི་ལྟ་སྟངས་རྣམས་འགྲུབ་པར་ནུས། ཡེ་ཤེས་ལ་དབང་བས་རྩ་རླུང་ཐིག་ལེ་ལ་ལྷའི་དཀྱིལ་འཁོར་དུ་རང་ཉིད་ཀྱིས་མཐོང་བ་དང་སྐལ་ལྡན་ལ་སྟོན་ནུས་པའོ་ཞེས་གསུངས་སོ། །
ཡང་གཏུམ་མོའི་འབར་བ་བྱང་ཆུབ་ཀྱི་སེམས་ཞུ་བ་དང་བཅས་པ་ཡར་ལ་ལྟེ་བའི་ཟླ་དཀྱིལ་དུ་བསྡུ། ལྟེ་བའི་བྱང་ཐིག་རྣམས་སྙིང་གའི་ཟླ་དཀྱིལ་ལ་བསྡུ། སྙིང་གའི་བྱང་ཐིག་རྣམས་མགྲིན་པའི་ཟླ་དཀྱིལ་ལ་བསྡུ། མགྲིན་པའི་བྱང་ཐིག་རྣམས་སྤྱི་བོའི་ཟླ་དཀྱིལ་ལ་བསྡུ། སྤྱི་བོའི་ཟླ་དཀྱིལ་གྱིས་ཟླ་དཀྱིལ་འོག་མ་གསུམ་སྦུར་ལེན་གྱིས་རྡུལ་བླངས་པ་ལྟར་བསྡུས་ཏེ་རེ་ཞིག་ཐུན་བསྡུའོ། །འདི་ནི་མས་བརྟན་གྱི་དགའ་བཞི་བསྐྱེད་པའི་ཐབས་ཡིན་ལ། དེའང་ལྟེ་བར་རྒྱུ་མཐུན་རྒྱུ་དང་འདྲ་བའི་འབྲས་བུའི་དགའ་བ་ཉམས་སུ་མྱོང་བ་ཡིན་ཏེ། ལྟེ་བའི་དུས་མེ་བདེ་བར་འབར་བས་སྤྱི་བོའི་བྱང་སེམས་བདེ་བར་ཞུ་བའི་ཕྱིར་དང༌། དེ་ལས་བདེ་ཆེན་གྱི་སྐུ་འབྱུང་བའི་ཕྱིར། སྙིང་གར་རྒྱུ་དགེ་མི་དགེ་ལས་དུས་ཕྱིས་སེམས་ཅན་གྱི་རྒྱུད་དུ་གཏོགས་པའི་རྣམ་སྨིན་ལུང་མ་བསྟན་ཏེ་རྣམ་སྨིན་གྱི་འབྲས་བུའི་མཆོག་དགའ་མྱོང་བ་ཡིན་ཏེ། སྙིང་གར་མེས་སྨིན་པར་བྱས་པའི་འབྲས་བུ་ཆུའི་ངོ་བོ་བྱང་ཆུབ་ཀྱི་བདུད་རྩིའི་བྱང་ཆུབ་ཀྱི་སེམས་ཞུ་བར་བྱས་པའི་ཕྱིར་དང༌། དེ་ལས་གཉིད་མཐུག་པོ་མུན་པའི་རང་བཞིན་རྒྱུ་ཆུང་ངུ་རྣམ་པར་སྦྱངས་པས་དེ་དང་མི་འདྲ་བའི་འབྲས་བུ་ཆེན་པོ་འོད་གསལ་ཆོས་སྐུ་འབྱུང་བའི་ཕྱིར་དང༌། མགྲིན་པར་ལྷན་ཅིག་འབྱུང་བའམ། མཚུངས་ལྡན་གྱི་རྒྱུ་གཉིས་ཀྱི་སྟོབས་ཀྱིས་སྐྱེས་བུས་བྱས་པ་བཞིན་སྐྱེས་བུ་བྱེད་པའི་འབྲས་བུའི་དགའ་བྲལ་གྱི་དགའ་བ་ཉམས་སུ་མྱོང་བ་ཡིན་ཏེ། དེ་ལྟའི་དགའ་བདེ་སྐྱེས་བུའི་རྩོལ་བ་ལ་རག་ལས་པའི་ཕྱིར་དང༌། དེ་ལས་མི་རྟོག་ཅིང་རྩོལ་བ་མེད་བཞིན་མཐའ་ཡས་པའི་སྐད་ཀྱིས་ཆོས་སྟོན་པའི་ལོངས་སྤྱོད་རྫོགས་སྐུ་འབྱུང་བ་ནི་སྐྱེས་བུའི་རྩོལ་བས་བྱས་པ་དང་འདྲ་བའི་ཕྱིར། སྤྱི་བོར་གཉེན་པོ་ལམ་གྱི་ཉོན་མོངས་པའི་ས་བོན་སློང་བའི་འདུས་མ་བྱས་ཀྱི་བྲལ་བའི་འབྲས་བུའི་ལྷན་ཅིག་སྐྱེས་དགའ་ཉམས་སུ་མྱོང་བ་ཡོད་དེ།
སྤྱི་བོར་བྱང་སེམས་བརྟན་པ་ན་འཛག་རྒྱུན་གྱི་དྲི་མ་དང་བྲལ་བའི་ཕྱིར་དང༌། དེ་ལས་སྒྲིབ་པ་དང་བྲལ་བའི་མཐའ་ཡས་པའི་སྤྲུལ་སྐུ་འབྱུང་བའི་ཕྱིར། ཁ་སྦྱོར་ལས།
ཨེ་ཝྃ་ཞེས་བྱ་རྒྱུ་མཐུན་པ། །
ཆོས་ཀྱི་འཁོར་ལོར་རྣམ་པར་སྨིན། །
ལོངས་སྤྱོད་སྐྱེས་བུ་བྱེད་པ་སྟེ། །
བདེ་ཆེན་འཁོར་ལོར་བྲལ་བ་ཡིན། །
རྒྱུ་མཐུན་ལ་སོགས་བྱེ་བྲག་གིས། །
འབྲས་བུ་རྣམ་པ་བཞི་རུ་གསུངས། །
ཞེས་དང༌། ཀྱཻ་རྡོ་རྗེ་ལས།
ཅི་ལྟར་བྱས་པ་དེ་བཞིན་སྤྱོད། །
རྒྱུ་མཐུན་ཅེས་ནི་རབ་ཏུ་གྲགས། །
ལས་ཆུང་འབྲས་བུ་ཆེ་བའི་ཕྱིར། །
རྣམ་པར་སྨིན་པ་དེ་ལས་ཟློག །
རྣལ་འབྱོར་དག་ཕྱིར་དྲི་མེད་ཉིད། །
སྐྱེས་པ་སྐྱེས་བུར་བྱེད་པ་ཉིད། །
ཅེས་སོ། །ད་ནི་བྱང་ཆུབ་ཀྱི་སེམས་དམར་ཆའི་དབབ་ཟློག་བརྗོད་པར་འདོད་དེ། ལུས་གནད་སྟོང་ར་དབུ་མ་གཏུམ་མོ་སོགས་བསྒོམ་པ་སྔར་བཞིན་ལ། དབུ་མའི་ཡར་སྣར་ཟླ་དཀྱིལ་ལ་མཆོག་ཏུ་དཀར་བའི་བྱང་ཐིག་འཐིག་ལ་ཁད་པ་དང༌། ལྟེ་བར་དོན་དམ་བྱང་ཆུབ་སེམས་ཀྱི་རང་བཞིན་ཉི་མའི་གདན་ལ་བྱང་ཐིག་དམར་པོ་མུ་ཏིག་གི་རྡོག་མ་ལྟ་བུ་བཅུ་གཉིས་བཀོད་ལ་སྦྱོར་བ་བཞི་ལྡན་གྱི་རླུང་གིས་གཏུམ་མོའི་ནུས་པ་བསྐུལ་བས། དེའི་འོད་ཀྱིས་ལྟེ་བའི་ཉི་དཀྱིལ་གྱི་བྱང་ཐིག་དྲུག་སྤེལ་མར་ཡར་ལ་འཕར་ནས་སྙིང་གའི་དབུ་མའི་ནང་དུ་རྟེན་མེད་པར་ཆགས། དེ་ནས་ཡང་གཏུམ་མོའི་མེ་འོད་ཀྱི་ནུས་པས་སྙིང་གའི་བྱང་ཐིག་གསུམ་སྤེལ་མར་ཡར་འཕར་ནས་མགྲིན་པའི་དབུ་མའི་ནང་དུ་རྟེན་མེད་པར་ཆགས།
དེ་ནས་གཏུམ་མོའི་མེ་འོད་ཀྱི་ནུས་པས་མགྲིན་པའི་བྱང་ཐིག་གཉིས་ཡར་འཕར་ནས་སྤྱི་བོའི་དབུ་མའི་ནང་དུ་རྟེན་མེད་པར་ཆགས་པ་ལས་སྤྱི་བོའི་བྱང་ཐིག་ཟླ་འོད་དང་བཅས་པའི་བསིལ་རེག་མ་བཟོད་པ་དང༌། སླར་གཏུམ་མོའི་གདུང་བྱེད་ཀྱིས་སྤྱི་བོའི་བྱང་ཐིག་གཉིས་མགྲིན་པར་དགུག་པ་དང༌། དེ་ནས་དེའི་གདུང་བྱེད་ཀྱིས་མགྲིན་པའི་བྱང་ཐིག་གཅིག་དང་བཅས་པ་སྙིང་གར་དགུག་པ་དང༌། སྙིང་གའི་གསུམ་དང་བཅས་པ་ལྟེ་བའི་ཉི་དཀྱིལ་གྱི་སྟེང་དུ་བཀུག་ནས་བྱང་ཐིག་བཅུ་གཉིས་པོ་གནས་བཞིན་པར་སླར་གཏུམ་མོའི་གདུང་བྱེད་ཀྱིས་བྱང་ཐིག་བཅུ་གཉིས་ཕྱིར་དྲངས་ཏེ་གཏུམ་མོ་ལ་མ་ཐོགས་པར་གསང་གནས་ཀྱི་དབུ་མའི་རྩེ་མོར་དོན་དམ་བྱང་སེམས་ཀྱི་ངོ་བོའི་ཉི་མའི་དཀྱིལ་འཁོར་ཡོངས་སུ་རྫོགས་པ་ཞིག་བསྒོམ་མོ། །འདི་ལ་ལྟེ་བའི་བྱང་ཐིག་དྲུག་སྔར་ཡར་འཕར་མར་དབབ་མ་བྱས་པ་དེའང་བསྐྱར་ནས་བྱེད་པ་ཡིན་ལ། ཉི་གདན་འགོད་པ་དང་ཐིག་ལེའི་རྒྱུན་སྤྲོ་བ་སོགས་དཀར་ཆའི་དབབ་ཟློག་ལྟར་མི་བྱེད་པ་ནི་དམར་ཆའི་འགྲོས་སྟེང་དུ་གཤེགས་པ་ཆེས་སླ་སྟེ། མེ་གྱེན་དུ་འབར་བ་རྟེན་འབྲེལ་གྱི་ཆོས་ཉིད་ཀྱི་ཕྱིར་ཉི་གདན་ལ་སོགས་པ་དམིགས་པ་དུ་མས་ཡར་འཕར་མར་དབབ་བྱ་མི་དགོས་པའོ། །དེས་ན་དམར་ཆ་ལ་བརྟེན་ནས་བདེ་ཆེན་གྱི་ཡེ་ཤེས་བསྐྱེད་པ་ནི། ཇི་སྐད་དུ།
ཀུན་རྫོབ་ཀུནྡཱ་ལྟ་བུ་སྟེ། །
དོན་དམ་བདེ་བའི་གཟུགས་ཅན་ནོ། །
ཞེས་དཀར་ཆ་ལ་བརྟེན་པའི་བདེ་ཆེན་བསྐྱེད་པ་དངོས་སུ་གསུངས་པའི་ཤུགས་ལས་ཐོབ་པ་ཡིན་ཏེ། ཇི་སྐད་དུ།
ཀུན་རྫོབ་ཉི་མ་ལྟ་བུ་སྟེ། །
དོན་དམ་བདེ་བའི་གཟུགས་ཅན་ནོ། །
ཞེས་སྦྱར་རིགས་པའི་ཕྱིར་ཞེས་པ་ནི་བླ་མ་དམ་པའི་མན་ངག་ལས་འཁྲུལ་པ་མེད་པར་རྟོགས་པར་བྱའོ། །འོ་ན་ཀུནྡཱ་དང་པདྨ་ལྟ་བུ་ཁམས་དཀར་དམར་ལ་བྱང་ཆུབ་ཀྱི་སེམས་ཞེས་བརྗོད་པ་འདི་ནི་ཇི་ལྟ་བུ་ཞིག་གོ་སྙམ་ན། བྱང་ཆུབ་ཀྱི་སེམས་ལ་རྒྱུ་ལམ་འབྲས་བུའི་གནས་སྐབས་གསུམ་དུ་ཡོད་པ་ལས། དང་པོ་ནི་སེམས་ཅན་ཐམས་ཅད་ཀྱི་རྒྱུད་ལ་གདོད་མ་ནས་གྲུབ་པའི་ཐོག་མཐའ་མེད་པའི་བྱང་ཆུབ་ཀྱི་སེམས་སོ། །
གཉིས་པ་ལ་སྤྱི་དང་སྦས་དོན་ཏེ། དང་པོ་ནི། རྒྱུའི་ཐེག་པར་གྲགས་པའི་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་སོ། །གཉིས་པ་ནི་གདོད་མ་ནས་ཡོད་པའི་སྒྲིབ་མེད་དྭངས་མའི་ཁམས་བྱང་སེམས་ཏེ་རྡོ་རྗེའི་ལུས་སྒྲིབ་བྲལ་དུ་གནད་བཅིངས་པ་དེ་ཉིད་ཞུ་བ་ན་རྟེན་འབྲེལ་གྱི་དབང་གིས་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་རྒྱུད་ལ་སྐྱེ་བས་དཀར་དམར་གྱི་དྭངས་མའང་བྱང་ཆུབ་ཀྱི་སེམས་ཉིད་དོ། །སྤྱི་དོན་གྱི་བྱང་སེམས་ལས་སྦས་དོན་གྱི་བྱང་སེམས་མཆོག་ཏུ་གྱུར་པ་ཡིན་ཏེ། སྔ་མ་ནི་བརྟེན་པ་སེམས་རྐྱང་གི་བྱང་སེམས་ཡིན་པས་ཕྱིར་མི་ལྡོག་པ་དང་འགྱུར་མེད་ཀྱི་བྱང་སེམས་སུ་མི་འགྲུབ་ལ། ཕྱི་མ་ནི་རྟེན་ལུས་དང་བརྟེན་པའི་སེམས་གཉིས་ཀའི་བྱང་སེམས་ཡིན་པས་ཕྱིར་མི་ལྡོག་པ་དང་འགྱུར་མེད་ཀྱི་བྱང་སེམས་སུའང་གྲུབ་བོ། །གསུམ་པ་ནི་འབྲས་བུའི་རྡོ་རྗེ་འཆང་ཉིད་དོ། །ཡང་བྱང་ཆུབ་ཀྱི་སེམས་ལ་ཡེ་ཤེས་ལྔའི་བདག་ཉིད་ཀྱི་བྱང་སེམས་ཁ་དོག་ལྔར་གནས་ཏེ། དཔལ་ཕག་མོ་གྲུ་པས། གཞན་ཡང་ཁམས་ཀྱི་ཡོན་ཏན་ནི།
ཁམས་སེར་པོར་རྒྱས་པས་ཡོན་ཏན་འཕེལ། །
དམར་པོར་རྒྱས་པས་བདེ་སྟོང་འཕེལ། །
ལྗང་གུར་རྒྱས་པས་ཕྲིན་ལས་འཕེལ། །
མཐིང་གར་རྒྱས་པས་འགྱུར་མེད་ཐོབ། །
དཀར་པོར་རྒྱས་པས་རིག་པ་གསལ། །
ཉམས་མྱོང་རྒྱས་པའི་རྟེན་འབྲེལ་གྱིས། །
འབྲས་བུ་གཟུགས་སྐུ་ལྔ་རུ་འབྱོན། །
ཞེས་འབྱུང་ངོ༌། །ཡང་ཡེ་ཤེས་ལྔའི་ངོ་བོའི་ཁམས་བྱང་ཆུབ་ཀྱི་སེམས་དེ་ལ་ལྷག་པའི་ལྷ་ཉིད་དུའང་བརྗོད་དེ། ཀྱཻའི་རྡོ་རྗེར།
གང་ཕྱིར་ལུས་ལས་བྱུང་བས་ན། །
དེ་ཕྱིར་ལྷ་ཞེས་བརྗོད་པར་བྱ། །
ཞེས་འབྱུང་ལ། འདི་ཉིད་ཅི་ལྟར་ལྷ་ཡིན་ཅེ་ན། རྒྱུ་དུས་ན་ནུས་པའི་སྒོ་ནས་ལྷག་པའི་ལྷའི་ངོ་བོར་གནས་ལ། ལམ་དུས་སུ་བསྐྱེད་པ་དང་རྫོགས་པའི་རིམ་པས་ལྷག་པའི་ལྷའི་ངོ་བོར་བྱིན་གྱིས་བརླབས་པའི་མཐུས་དེར་འགྲུབ་པ་དང༌། འབྲས་དུས་སུ་གནས་གྱུར་པའི་དབང་གིས་ལྷག་པའི་ལྷའི་ངོ་བོར་གྲུབ་པས་སྒྲིབ་བྲལ་མཆོག་གི་ལྷ་འཁྲུལ་མེད་དུ་རིག་པར་བྱའོ། །དེས་ན་ལྷག་པའི་ལྷ་དེ་ཉིད་སྔགས་ཀྱི་ངོ་བོར་གནས་ལ། སྔགས་ཀྱི་རྣལ་འབྱོར་དེ་ཉིད་བསྙེན་པ་དང་སྒྲུབ་པའི་སྒོ་ནས་ལྷ་ཉིད་མཉེས་པར་བྱས་ནས་ལྷ་ཉིད་དགྱེས་པའི་རྟེན་འབྲེལ་གྱིས་སྔགས་ཀྱི་དངོས་གྲུབ་མ་ལུས་པ་མྱུར་བདེ་སྩོལ་བ་ཡིན་ཏེ། དཔའ་བོ་གཅིག་གྲུབ་ལས།
ལྷ་ཉིད་སྔགས་ཀྱི་ཚུལ་དུ་ནི། །
དངོས་གྲུབ་ཐམས་ཅད་སྩོལ་མཛད་པས། །
སྔགས་པས་ལྷ་ཉིད་བསྒོམས་ནས་ནི། །
དེ་གྲུབ་ན་ནི་དེ་འགྲུབ་འགྱུར། །
ཞེས་སོ། །དེ་ལྟར་དཀར་དམར་གྱི་དབབ་ཟློག་གིས་ལམ་ཡོངས་སུ་རྫོགས་ཚུལ་ནི་གཏུམ་མོའི་རྣལ་འབྱོར་ཉིད་སྦྱོར་བ་ཡན་ལག་དྲུག་ལྟ་བུའི་ལམ་ལས་དྲངས་ཏེ་མཚོན་ན་སོར་བསམ་གྱིས་བྱང་ཆུབ་ཀྱི་སེམས་དཀར་ཆ་གཙུག་ཏོར་ནས་དཔྲལ་བར་བརྟན། སྲོག་རྩོལ་དང་འཛིན་པས་ལྟེ་བར་བརྟན། རྗེས་དྲན་གྱིས་གསང་གནས་སུ་བརྟན། ཏིང་ངེ་འཛིན་གྱིས་ནོར་བུའི་རྩེ་མོར་བརྟན་པས་དོན་གྱི་དབང་བཞི་པ་ཐོབ་སྟེ།༼སྤྱིར་སྦྱོར་བ་ཡན་ལག་དྲུག་འཇིག་རྟེན་པའི་ལམ་དུ་སྦྱར་བ་དང༌། འདས་ལམ་དུ་སྦྱར་བ་དང༌། གཉིས་ཀ་བསྡོམས་པའི་ལམ་དུ་སྦྱར་ནས་འཆད་པའི་སྐབས་རྒྱུད་ཀྱི་ཟིན་པོ་དང༌། གྲུབ་ཆེན་དག་གིས་བཀྲལ་ཚུལ་མང་དུ་ཡོད་པ་ལས་འདིར་ནི་དང་པོའི་དབང་དུ་བྱས་པ་ཡིན་ལ། དེའང་ནོར་བུའི་རྩེ་མོར་བརྟན་ཙམ་གྱིས་འདས་ལམ་མ་སྐྱེས་ཀྱང་དོན་གྱི་ཡེ་ཤེས་སུ་གྱུར་པའི་དབང་བཞི་པའི་རྟོགས་པ་སྐྱེས་ན་ནི་འདས་ལམ་ས་དང་པོ་རྒྱུད་ལ་སྐྱེས་པར་འཇོག་གོ། །གཉིས་པ་ལ་ནི་འཁོར་ལོ་དྲུག་ཏུ་རྒྱལ་བ་རིགས་དྲུག་གི་རྟོགས་པ་བསྐྱེད་ཚུལ་དུ་སྦྱོར་བ་སོགས་གནས་སྐབས་དུ་མ་ཡོད་ལ། གསུམ་པ་ནི་འཕགས་པ་རང་བྱུང་རྡོ་རྗེས། རྒྱལ་བས་གསུངས་པའི་ཐབས་ལྡན་པས། །འཛག་བྲལ་དངུལ་ཆུ་ལྟ་བུ་ནི། །ཕྱག་རྒྱ་གསུམ་གྱི་མེས་བཅིངས་ན། །རྒྱལ་མཚན་རྩ་བཞི་དག་པ་རུ། །འགགས་པ་བདེན་མཐོང་དོན་ལ་སྦྱོར། །རྗེས་དྲན་བཅུ་དྲུག་དང་ལྡན་པ། །བརྟན་བྱས་གྱེན་ལ་འགྲོ་བ་ཡིན། །ས་ནི་བཅུ་གཉིས་རིམ་པ་ལྟར། །ཐོབ་བྱེད་དགའ་བ་བཅུ་དྲུག་ནི། །མཐར་སོན་རྟེན་འབྲེལ་བཅུ་གཉིས་དག །ལུས་ཀུན་མཚན་དཔེའི་མེ་ཏོག་རྒྱས། །སྐད་ཅིག་མངོན་པར་བྱང་ཆུབ་ཅེས། །བཅོམ་ལྡན་དེ་ཉིད་གཟིགས་པས་གསུངས། །ཞེས་འབྱུང་བ་ལྟར་སོར་བསམ་སྲོག་རྩོལ་གྱིས་འཇིག་རྟེན་པའི་ལམ་སྦྱངས་ནས་འཛིན་པས་ཁམས་བསྐ་སླ་རྒྱལ་མཚན་རྩ་བཞིར་འཛིན་པ་མཐོང་ལམ་རྗེས་དྲན་གྱིས་སྒོམ་ལམ་སྦྱོང་སྟེ་ཏིང་ངེ་འཛིན་ཡོངས་སུ་རྫོགས་པ་ན་མི་སློབ་ལམ་མཐར་ཕྱིན་པར་བྱེད་དོ་ཞེས་ལམ་གྱི་ཆིངས་སུ་མཛད་ལ། འདི་ནི་སྦྱོར་བ་ཡན་ལག་དྲུག་པ་དང་ལམ་ལ་སྦྱོར་བའི་མི་འཁྲུལ་བའི་སྡོམ་ཆེན་པོ་སྟེ་གཞན་སྦྱོར་དྲུག་པ་ལམ་ལ་སྦྱར་ཚུལ་རྒྱ་བོད་ཀྱི་བླ་མ་མང་པོས་མཛད་པ་ཐམས་ཅད་ནི་ཕྱོགས་རེ་བ་སྟེ་དངོས་བརྟགས་ཅི་རིགས་སུ་སྣང་ངོ༌། །མཆན།༽དེའི་དོན་ལམ་བསྒོམས་པའི་སྟོབས་ཀྱིས་བྱང་ཆུབ་ཀྱི་སེམས་དཀར་ཆ་ནོར་བུའི་རྩེ་མོ་ནས་གསང་བའི་བར་དུ་ཚེས་ལྔ་དང༌། སྙིང་གའི་བར་དུ་བཅུ་དང༌། དཔྲལ་བའི་བར་དུ་བཅོ་ལྔ་དང༌། གཙུག་ཏོར་དུ་དཀར་ཕྱོགས་ཀྱི་ཆ་བཅུ་དྲུག་པ་ཡོངས་སུ་རྫོགས་ཤིང་བྱང་ཆུབ་ཀྱི་སེམས་དམར་པོ་སྤྱི་བོ་ནས་དཔྲལ་བའི་བར་དུ་ནག་ཕྱོགས་ཀྱི་ཚེས་བཅོ་ལྔ་དང༌། སྙིང་གར་བཅུ་དང༌། གསང་བར་བཅོ་ལྔ་དང༌། ནོར་བུའི་རྩེ་མོར་ནག་ཕྱོགས་ཀྱི་ཆ་བཅུ་དྲུག་ཡོངས་སུ་རྫོགས་པས་ཁམས་ཐམས་ཅད་སྒྲིབ་བྲལ་དུ་གྱུར་པ་ནི་མི་གནས་པའི་མྱ་ངན་ལས་འདས་པ་སྟེ་མངོན་པར་རྫོགས་པར་སངས་རྒྱས་པ་ཡིན་ནོ། །
དེའང་དབང་མདོར་༼ལུས་ཅན་རྣམས་ལ་ཕྱིན་ཅི་ལོག་ཚུལ་ནི་སྲིད་པ་འདི་ནས་སྲིད་པ་གཞན་དུ་འཕོ་ཞིང་ཉིང་མཚམས་སྦྱོར་བ་ན་དཀར་ཆ་འོག་ཏུ་ལྟུང༌།དམར་ཆ་སྟེང་དུ་འགྲོ་ནས་སྒྲ་གཅན་གྱི་ངོ་བོའི་མ་རིག་པས་བསྒོས་པའི་བག་ཆགས་ཀུན་གཞིའི་རྣམ་ཤེས་དཀར་དམར་གྱི་ཆ་ནུས་པ་དང་བཅས་པ་དགེ་མི་དགེའི་ལས་ཀྱིས་འགྲོ་བ་སོ་སོར་རྣམ་པར་ཤེས་པ་འཇུག་ཤེས་དྲུག་དང་བཅས་པ་དངོས་པོའི་མཚན་ཉིད་སོ་སོར་འཛིན་པར་བྱེད་དེ། དབང་མདོར་བསྟན་ལས། ལུས་ཅན་ཐམས་ཅད་འཆི་བ་ན། །ཟླ་བ་བདུད་རྩི་འོག་ཏུ་འགྲོ། །སྟེང་དུ་ཉི་མ་རྡུལ་སྒྲ་གཅན། །རྣམ་ཤེས་དངོས་པོ་མཚན་ཉིད་ལ། །ཞེས་འབྱུང་ངོ༌། །མཆན།༽བསྟན་ལས།
དེ་ཕྱིར་ཟླ་བ་བདུད་རྩི་ནི། །
སྟེང་དུ་བགྲོད་བྱ་མི་ཡི་བདག །
འོག་ཏུ་ཉི་མ་རྡུལ་སྒྲ་གཅན། །
རྣམ་ཤེས་འགྱུར་མེད་བདེ་བ་ལ། །
སངས་རྒྱས་ཀུན་གྱི་མཛོད་སྤུ་ཡི། །
པདྨར་ཉ་བ་བདུད་རྩི་ཉ། །
ཉི་རྡུལ་གནམ་སྟོང་གསང་བར་ཏེ། །
གཙུག་ཏོར་ནོར་བུ་དེ་གཉིས་འཆར། །
སྟོན་པའི་རྡོ་རྗེའི་ཚིག་འདི་ནི། །
ལུས་ཅན་རྣམས་ལ་ཕྱིན་ཅི་ལོག །
མི་གནས་མྱ་ངན་འདས་པ་ཡིན།
ཁམས་རྣམས་ཕྱིན་ཅི་ལོག་ཏུ་འགྱུར། །
ཞེས་གསུངས་ལ། མདོར་ན་དཀར་ཆ་ཡས་འབབ་ཀྱི་གནས་སུ་དམར་ཆ་ཡོངས་སུ་རྫོགས་པས་དཀར་ཆའི་ཕྱོགས་མ་ནིང་དུ་འགྱུར་བ་དང༌། དམར་ཆ་མས་འབབ་ཀྱི་གནས་སུ་དཀར་ཆ་ཡོངས་སུ་རྫོགས་པས་དམར་ཆའི་ཕྱོགས་མ་ནིང་དུ་འགྱུར་བས་ཐབས་དང་ཤེས་རབ་དབྱེར་མེད་པའི་བདག་ཉིད་དུ་འགྱུར་ཏེ། རྡོ་རྗེ་གུར་ལས།
བུད་མེད་རང་བཞིན་མ་ཡིན་ལ། །
སངས་རྒྱས་ཧེ་རུ་ཀ་ང་མིན། །
འདི་ཉིད་ཕྱིར་ན་མ་ནིང་ངོ༌། །
འགྲོ་གཉིས་དངོས་པོ་མཐོང་ན་ང༌། །
ཐབས་དང་ཤེས་རབ་བདག་ཉིད་དོ། །ཞེས་སོ། །སྨྲས་པ།
བདག་གིས་ཡོངས་འཛིན་འཁྲུལ་པ་བྲལ་བར་བསྟེན། །
སྨིན་གྲོལ་ཟབ་མཆོག་ལམ་དུ་རང་རྒྱུད་གྲོལ། །
དཀའ་བའི་གནས་ལ་སོམ་ཉི་ཅི་ཡང་མེད། །
དེས་ན་རང་གིས་རང་ལ་ཡི་རང་བགྱིད། །ཅེས་སོ། །
གསུམ་པ་སྒྲུབ་པ་ཆེན་པོ་ལ་གོ་དོན་དང༌། ལག་ཏུ་ཇི་ལྟར་ལེན་པའོ། །དང་པོ་༼གོ་དོན་༽ནི།
དེ་ལྟར་བཅོམ་ལྡན་འདས་གཏུམ་མོ་དང་དཔལ་ཧེ་རུ་ཀ་བྱང་ཆུབ་ཀྱི་སེམས་སྲེག་བཞུ་ཁྱད་པར་ཅན་མཛད་པའི་སྦྱོར་བ་ལས་གཉུག་མ་རང་བྱུང་གི་ཡེ་ཤེས་སྐྱེས་པ་ཉིད་དྲོད་དང་བདེ་གསལ་མི་རྟོག་པ་སྟོང་པ་ཉིད་ཀྱི་ཏིང་ངེ་འཛིན་དང་ཤེས་རབ་ཟུང་འབྲེལ་དུ་རྣལ་འབྱོར་དུ་བྱེད་པའི་སྒོ་ནས་སྒྲིབ་པ་ཐམས་ཅད་དང་བྲལ་བར་མཐར་ཕྱིན་པར་བོགས་དབྱུང་བ་ལ་སྒྲུབ་ཆེན་དུ་འཇོག་སྟེ། ཡུལ་དང་དབང་པོ་དང་ལུས་ངག་ཡིད་ཀྱི་འཛག་པའི་བདེ་བ་ལ་བལྟོས་པ་མེད་པར་རྩ་དང་རླུང་གི་རྣལ་འབྱོར་ལ་ནན་ཏན་དུ་བྱེད་པ་བསྙེན་པ་སྟེ་སོར་སྡུད་ཀྱི་སྐབས་དང༌། སྟོང་པའི་གཟུགས་བརྙན་གྱི་ཡུལ་འཛིན་པ་དང༌། རྡོ་རྗེ་དང་པདྨ་ལས་སྐྱེས་པའི་བདུད་རྩིའམ་ཐིག་ལེའི་རྣལ་འབྱོར་འཕོ་མེད་དུ་བྱེད་པ་ཉེ་བསྙེན་ནམ་ཉེར་སྒྲུབ་སྟེ་བསམ་གཏན་དང་སྲོག་རྩོལ་དང་འཛིན་པའི་སྐབས་དང༌། དེ་ནས་སྐུ་གསུང་ཐུགས་ཡེ་ཤེས་ཀྱི་ཐིག་ལེ་དབབ་བཞུ་པདྨར་རོ་མཉམ་དུ་བྱེད་པའི་རྣལ་འབྱོར་ནི་སྒྲུབ་པ་སྟེ་རྗེས་དྲན་གྱི་སྐབས་དང༌། དེ་ནས་ཤེས་རབ་མ་ལ་སྦྱར་བས་བྱང་ཆུབ་ཀྱི་སེམས་འཕོ་མེད་དུ་གོང་འཕེལ་དུ་འགྱུར་བས་ཏིང་ངེ་འཛིན་གྱི་སྐབས་ཏེ་དེ་ལ་སྒྲུབ་ཆེན་དུ་འཇོག་པའི་ཕྱིར། དེ་སྐད་དུ་འདུས་པ་རྒྱུད་ཕྱི་མ་ལས།
བསྒྲུབ་བྱ་སྒྲུབ་པར་ཡང་དག་སྦྱོར། །
གང་ཡིན་དེ་ནི་བསྙེན་པར་བཤད། །
རྡོ་རྗེ་པདྨ་མཉམ་སྦྱོར་བས། །
ཉེ་བར་སྒྲུབ་པ་ཞེས་བཤད་དོ། །
ཡི་གེ་ཧཱུྃ་དང་ཕཊ་ལྡན་པ། །
བསྐྱོད་པ་སྒྲུབ་པ་ཞེས་བཤད་ལ། །
ངོ་བོ་ཉིད་རང་སྒོ་ཞི་བ། །
སྒྲུབ་པ་ཆེན་པོ་ཞེས་བཤད་དོ། །
ཞེས་འབྱུང་ལ། དེ་བཞི་པོའི་ཡེ་ཤེས་ལ་བོགས་ཇི་ལྟར་དབྱུང་བ་ལ་རྗེ་ལོ་ཙཱ་བ་ཡབ་སྲས་ཀྱི་གསུང་གིས། དྲོད་ཀྱི་བྱེད་པའམ་ནུས་པ་ནི་ལུས་དང་སེམས་ཏིང་ངེ་འཛིན་ལ་བཀོལ་མི་བཏུབ་ཅིང་མཆོག་གི་ཡོན་ཏན་ལ་བཟོད་པར་མི་ནུས་པའི་ཆ་རྣམས་ཤིན་ཏུ་སྦྱོང་བའམ་ཞི་ཞིང་དུལ་བ་དང་འཇམ་པོར་བྱེད་ལ། དེའང་དྲོད་བསྐྱེད་པའི་རྒྱུ་ཙཎྜ་ལཱི། དྲོད་གསོ་བའི་རྐྱེན་ཁྱད་པར་གྱི་བཟའ་བ། དྲོད་རྒྱས་པའི་ཐབས་སྲོག་རྩོལ་འགོག་པ། དྲོད་མི་ཉམས་པའི་དམ་ཚིག་ཉོན་མོངས་པ་དང་ཉེ་བའི་ཉོན་མོངས་པ་སྤང་བའོ། །བདེ་གསལ་གྱི་བྱེད་པའམ་ནུས་པ་ནི་བྱང་ཆུབ་ཆེན་པོའི་མངོན་རྟོགས་མྱུར་བདེས་སྒྲུབ་པར་བྱེད་ལ། དེའང་བདེ་གསལ་སྐྱེད་པའི་རྒྱུ་དམ་ཚིག་གི་ཕྱག་རྒྱ། བདེ་གསལ་གསོ་བའི་རྐྱེན་ལས་རྒྱ་བསྟེན་པ། བདེ་གསལ་རྒྱས་པའི་ཐབས་བྱང་སེམས་སྤྲོ་ཞིང་སྡུད་པ། བདེ་གསལ་མི་ཉམས་པའི་དམ་ཚིག་མྱོང་ཞེན་དང་བྲལ་བའོ། །མི་རྟོག་པའི་ནུས་པའམ་བྱེད་པས་ནི་རྟོག་པ་མེད་བཞིན་དུ་ལམ་འབྲས་ཀྱི་བྱ་བ་ཐམས་ཅད་སྒྲུབ་པར་བྱེད་ལ། དེའང་མི་རྟོག་པ་སྐྱེད་པའི་རྒྱུ་གཉུག་མའི་ཡིད། མི་རྟོག་པ་གསོ་བའི་རྐྱེན་བླ་མ་མཁའ་འགྲོའི་བྱིན་རླབས། མི་རྟོག་པ་རྒྱས་པའི་ཐབས་རླུང་དྷཱུ་ཏིར་འགོག་པ། མི་རྟོག་པ་མི་ཉམས་པའི་དམ་ཚིག་མཚན་མར་མི་འཛིན་པའོ། །སྟོང་པ་ཉིད་རྟོགས་པའི་བྱེད་པའམ་ནུས་པས་ནི་སྒྲིབ་པ་བག་ཆགས་དང་བཅས་པ་རང་བཞིན་གྱིས་མ་གྲུབ་པར་སྒྲོ་འདོགས་གཅོད་པར་བྱེད་ལ། དེའང་སྟོང་ཉིད་སྐྱེད་པའི་རྒྱུ་ཤེས་རབ། སྟོང་ཉིད་གསོ་བའི་རྐྱེན་ཕྱག་རྒྱ་བཞིའི་རེག་པ། སྟོང་ཉིད་རྒྱས་པའི་ཐབས་བདེ་ཆེན་གྱི་ལྷན་སྐྱེས། སྟོང་ཉིད་མི་ཉམས་པའི་དམ་ཚིག་དངོས་འཛིན་གྱི་ཞེན་ཡུལ་གྲོལ་བའོ། །
འདིར་རྡོ་རྗེས་རྣལ་འབྱོར་བསྒོམས་པས་ཡུལ་ཅན་བདེ་བ་ཆེན་པོའི་ཡུལ་དུ་གྱུར་པའི་སྟོང་པ་ཉིད་ནི་ཡུལ་ཅན་བདེ་བ་ཆེན་པོ་དེ་ཉིད་སྣང་ཙམ་ནས་སྣང་སྟོང༌། གསལ་ཙམ་ནས་གསལ་སྟོང༌། རིག་ཙམ་ནས་རིག་སྟོང༌། བདེ་ཙམ་ནས་བདེ་སྟོང༌། མྱོང་ཙམ་ནས་མྱོང་སྟོང་གི་སྟོང་ཉིད་དེ་དེ་ལ་མཚན་ཆོས་ནུབ་ཕུལ་ཆེ་ཆུང་གི་ཁྱད་པར་ལ་སྟོང་པ་བཞིར་འཇོག་པ་ཡིན་ལ། དེས་ན་ཡུལ་ཅན་བདེ་བ་ཆེན་པོ་ཆོས་ཅན་དང་ཡུལ་སྟོང་པ་ཆེན་པོ་ཆོས་ཉིད་ཀྱང་སྤྲོས་པ་དང་བྲལ་བའི་ངོ་བོར་རོ་གཅིག་པ་སྟེ་ཆུ་ལ་ཆུ་བཞག་པའམ། ནམ་མཁའ་ལ་ནམ་མཁའ་སྦྱོར་བ་ལྟ་བུར་བདེན་པ་གཉིས་ཀྱི་ཕྱོགས་དང་མཐའ་ཐམས་ཅད་དང་བྲལ་བས་དུས་དེར་མཉམ་ཉིད་དབུ་མ་ཆེན་པོའི་ངང་དུ་གྲོལ་བ་ཡིན་ནོ། །
འདིར་ཙོང་ཁ་པ་ཆེན་པོས། དེ་དགའ་བ་བཞི་དང་སྟོང་པ་བཞིའི་ཟླས་ཕྱེ་བའི་བདེ་བ་དང་སྟོང་པ་ནི་ཆོས་ཅན་ཀུན་རྫོབ་པའི་བདེན་པ་ཡིན་ལ། དེའི་སྟོང་ཉིད་ནི་བདེན་གཉིས་ཀྱིས་ཟླས་ཕྱེ་བའི་དོན་དམ་བདེན་པར་གྱུར་པའི་སྟོང་ཉིད་ཀྱི་གོ་མི་ཆོད་དེ། ཆོད་པ་ལ་ཆོས་ཉིད་རྟགས་ཀྱི་དགག་བྱ། བདེན་པ་བས་སྟོང་པའི་སྟོང་ཉིད་མེད་པར་དགག་པ་ཞིག་དགོས་པའི་ཕྱིར། དེས་ན་ཡུལ་ཅན་བདེ་བ་ཆེན་པོའི་ཡུལ་དུ་བྱེད་རྒྱུའི་སྟོང་ཉིད་ནི་རྟགས་ཀྱི་དགག་བྱ་ཐུན་མོང་མིན་པ་བདེན་གྲུབ་པས་སྟོང་པ་ཉིད་གཅིག་གོ་ཞེས་གསུངས་པར་གྲགས་པ་ལ། སྤྱིར་ཆོས་ཅན་ཀུན་རྫོབ་བདེན་པ་ལས་ཆོས་ཉིད་དོན་དམ་བདེན་པ་དངོས་སུ་ངག་ཏུ་སྨྲས་མ་སྨྲས་ཅི་ཡིན་ཀྱང་དོན་ལ། གཞན་དུ་བཞེད་པའི་དོན་དམ་བདེན་པའམ་སྟོང་ཉིད་དམ་ཆོས་ཉིད་ནི་བཅོམ་ལྡན་འདས་ཀྱིས་མཚན་ཉིད་ཀྱི་ཐེག་པ་ཡང་མི་བཞེད་པར་མངོན་ཏེ། ཏིང་འཛིན་རྒྱལ་པོར།
གཟུགས་ཀྱི་རང་བཞིན་གཞན་ཡིན་ལ། །
སྟོང་ཉིད་གཞན་དུ་མ་གསུངས་ཏེ། །
གང་གིས་གཟུགས་རྣམས་རབ་ཤེས་པ། །
དེས་ནི་སྟོང་ཉིད་རབ་ཏུ་ཤེས། །
གང་གིས་སྟོང་ཉིད་རབ་ཤེས་པ། །
དེས་ནི་མྱ་ངན་འདས་པ་ཤེས། །
རྣམ་པ་འདི་ནི་མི་ཤེས་པས། །
དམིགས་པ་ཅན་ཞེས་རབ་ཏུ་བརླབ། །
ཅེས་དང༌། ཀུན་རྫོབ་པའི་ཆོས་སྒྱུ་མ་ཙམ་གྱི་ཐ་སྙད་པ་འདི་ཉིད་རང་བཞིན་གྱིས་སྐྱེ་བ་མེད་པར་ཤེས་པ་ཉིད་ཀྱིས་དོན་དམ་སྟོང་པ་ཉིད་ཀྱི་གནས་ལུགས་མངོན་དུ་བྱས་པས་བྱང་ཆུབ་ཐོབ་པར་གསུངས་ཀྱི། ཀུན་རྫོབ་འདིའི་སྟེང་གི་བདེན་སྟོང་མངོན་དུ་བྱས་པས་བྱང་ཆུབ་ཐོབ་པར་མ་གསུངས་པའི་ཕྱིར་ཏེ། ཆོས་ཉིད་ངང་གི་ངོ་བོ་སྟོང་ཉིད་ལས་མི་གཡོ་བར་ཐ་དད་པར་སྣང་བའི་མདོ་ལས་བཀའ་སྩལ་པ། ཆོས་སྒྱུ་མ་བཞིན་ཐ་སྙད་ཙམ་དུ་སྣང་ཞིང་ཡོད་པ་དེ་སེམས་འཁྲུལ་པས་སྣང་བ་ནི་མི་བཟུང་གི། ཆོས་དེ་དག་གི་རང་བཞིན་སྐྱེ་བ་མེད་པར་མ་ཤེས་ན་རྟག་པ་ཐེར་ཟུག་ཏུ་བཟུང་བའི་འཁྲུལ་སྣང་ནི་སེམས་འཁྲུལ་པ་ཡུལ་དུ་སྣང་བར་ཟུང་ཞིག །དེ་ཅིའི་ཕྱིར་ཞེ་ན། ཆོས་རྣམས་ལ་གང་གིས་རྟག་པ་དང་ཐེར་ཟུག་པར་བཟུང་ན་འཁོར་བར་འགྱུར་རོ། །འཁོར་བར་གྱུར་ན་ཕུང་པོ་ཁམས་སྐྱེ་མཆེད་རྣམས་ཡོད་པར་འགྱུར་རོ། །
དེ་ཡོད་ན་བདེ་བ་དང་སྡུག་བསྔལ་རྣམས་མྱོང་བར་འགྱུར་རོ། །གང་གིས་ཆོས་རྣམས་ཀྱི་རང་བཞིན་སྐྱེ་བ་མེད་པར་ཤེས་ནས་ཆོས་རྣམས་ཀྱི་དངོས་པོ་རྟག་པ་ཐེར་ཟུག་དང་མེད་པ་དང་ཆད་པའི་མཐའ་གཉིས་པོ་བསལ་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འགྱུར་རོ་ཞེས་གསུངས་པས། ཀུན་རྫོབ་ཀྱི་བདེན་པ་ཐ་སྙད་ཀྱི་ངོར་སྣང་བ་ཙམ་ལ་ཚད་གྲུབ་ཀྱི་གོ་ཆོད་པོར་འདོད་ནས་དེའི་རང་ལྡོག་སྟོང་ཉིད་དམ་དོན་དམ་བདེན་པར་མི་འདོད་པ་ནི་ཀུན་རྫོབ་ཅི་ལྟར་སྣང་བ་ལྟར་དོན་བྱེད་ནུས་པ་ལ་ཐེར་ཟུག་ཏུ་བཟུང་བས་རྟག་པར་འཛིན་པའི་མཐའ་ལས་མ་གྲོལ་བ་ཉིད་དུ་རིག་པར་བྱ་བ་དང༌། གཞན་ཡང་ཀུན་རྫོབ་བདེན་པ་ཐ་སྙད་ཀྱི་ཚད་མས་གྲུབ་པ་ལ་དེ་ལས་ཆོས་གཞན་བདེན་པས་སྟོང་པའི་སྟོང་ཉིད་རིག་ཤེས་ཚད་མས་གྲུབ་པའི་སྟོང་ཉིད་ཀྱི་དོན་དུ་ལྟ་བ་ནི་ཆད་པར་འཛིན་པའི་མཐའ་ལས་མ་གྲོལ་བ་ཉིད་དུ་རིག་པར་བྱ་སྟེ། གང་སྟོང་པ་ཉིད་ནི་བདེན་པར་མེད་པ་གྲུབ་པ་ཉིད་དུ་འཛིན་པའི་ཕྱིར་དང༌། སྣང་ཙམ་པའི་ཀུན་རྫོབ་ཉིད་ལས་སྟོང་ཉིད་གཞན་དུ་ཆད་པར་དོན་གྱིས་ཁས་བླངས་པའི་ཕྱིར། ཇི་སྐད་དུ། འོད་སྲུང་གཅིག་ལ་གཅིག་མེད་པའི་སྟོང་པ་ཉིད་ནི་སྟོང་ཉིད་ཐམས་ཅད་ཀྱི་ཐ་ཆད་ཡིན་ནོ་ཞེས་འབྱུང་བས་སོ། །
མདོར་ན་བདག་ཅག་གི་རྗེ་བཙུན་བླ་མ་དམ་པ་ཟབ་མོ་སྟོང་པ་ཉིད་ཀྱི་རྒྱ་མཚོ་ཆེན་པོ་ལ་ཞུགས་ཀྱང་བློ་གྲོས་ཀྱི་དཔལ་མི་སྔངས་པ་དག་གི་དགོངས་པས་མདོར་ན་སྟོང་པ་ཉིད་ཅེས་བྱ་བའི་ཆོས་བདེན་མེད་དུ་གཞི་གྲུབ་པར་ཡོད་པའམ། བདེན་གྲུབ་པར་ཡོད་པའམ། བདེན་གྲུབ་པར་མེད་པ་ཞིག་མེད་པར་གཞི་གྲུབ་པ་ཞིག་སྲིད་ནས་དེ་གཏན་ལ་འབེབས་པའི་ཆེད་དུ་ཆོས་ཐམས་ཅད་སྟོང་ཉིད་དུ་བཅོམ་ལྡན་འདས་ཀྱིས་གསུངས་པ་མ་ཡིན་གྱི། མི་སྟོང་བར་གྱུར་པའི་ཆོས་བདེན་པར་གྲུབ་པ་དང་མ་གྲུབ་པ་གང་དུའང་ཡོད་པ་དང་བདེན་པར་མེད་པ་དང་བདེན་མེད་དུ་མེད་པ་ལ་སོགས་པའི་མཐར་འཛིན་གྱི་འཛིན་སྟངས་ཕྱིན་ཅི་ལོག་ཐམས་ཅད་ཟློག་པའི་ཆེད་དུ་བཅོམ་ལྡན་འདས་ཀྱིས་ཆོས་ཐམས་ཅད་སྟོང་ཉིད་དུ་གསུངས་པ་ཡིན་ཏེ། ཡང་དག་པར་ན་རྫུན་པའི་ཀུན་རྫོབ་ཀྱི་ཆོས་ཐམས་ཅད་ཡང་དག་པར་གནས་ཚུལ་དུ་མ་ཞུགས་པས་བསླུ་བ་འབའ་ཞིག་ཏུ་ངེས་པའི་ཕྱིར། དེས་ན་ཇི་སྐད་དུ་མགོན་པོ་ཀླུས།
དེ་ཉིད་ཤེས་ལ་ཆད་པ་དང༌། །
རྟག་པ་ཉིད་དུ་འདོད་མིན་ཏེ། །
འགྲོ་ཀུན་དངོས་པོ་སྟོང་པ་སྟེ། །
སྨིག་རྒྱུ་དག་དང་མཚུངས་པར་འདོད། །
ཅི་ལྟར་སྨིག་རྒྱུ་དག་གི་ཆུ། །
རྟག་དང་ཆད་པ་ཡོད་མ་ཡིན། །
དེ་བཞིན་འགྲོ་བ་ཐམས་ཅད་དག །
རྟག་དང་ཆད་པ་མེད་པར་བཤད། །ཅེས་དང༌། ཡང༌།
ཀུན་རྟོག་ཐམས་ཅད་སྤང་བའི་ཕྱིར། །
སྟོང་ཉིད་བདུད་རྩི་བསྟན་པ་ནི། །
གང་ཡིན་དེ་ཡི་འཛིན་པ་ཡང༌། །
དེ་ཡིས་ཟློག་པར་མཛད་པ་ཡིན། །ཅེས་དང༌།
གང་བློ་ཡོད་དང་མེད་པ་ལ། །
རྣམ་པར་གནས་ཤིང་མི་གནས་པ། །
དེ་དག་ཟབ་མོ་དམིགས་མེད་པ། །
རྐྱེན་གྱི་དོན་ལ་རྣམ་པར་བསྒོམ། །
ཞེས་དང༌། ཅི་ཀུན་རྫོབ་ཚད་མས་གྲུབ་རྒྱུའང་དངོས་པོ་དོན་བྱེད་ནུས་ཀྱི་ཆ་ནས་འཇོག་ན། དངོས་པོ་ནི་མ་བརྟགས་གཅིག་པུར་ཉམས་དགའ་སྣང་བ་ཙམ་ལས་བརྟགས་པའམ་མི་རྟོག་ཡེ་ཤེས་ཀྱི་གཟིགས་ངོ་ན་དངོས་པོར་ཡོད་པ་མིན་ཏེ། ཀླུས་དངོས་པོ་སྦྱོང་བར།
དངོས་པོ་མེད་ལ་དངོས་པོར་ཤེས། །
དངོས་མེད་སྐྱེ་བ་ཡོད་མ་ཡིན། །
རྟག་ཏུ་སྐྱེ་བའི་དངོས་པོ་ཉིད། །
དངོས་འཁྲུལ་ནམ་མཁའི་མེ་ཏོག་བཞིན། །
མཁའ་དང་མཉམ་པའི་ཆོས་རྣམས་ལ། །
སྐྱེ་བ་མཁའ་དང་མཉམ་ཉིད་མཆོག །
ཐམས་ཅད་རང་བཞིན་གྱིས་མཁའ་མཉམ། །ཞེས་དང༌།
འཇིག་རྟེན་ལོག་པའི་ང་རྒྱལ་ཅན། །
ཀུན་རྫོབ་བདེན་པ་ཅེས་འདིར་བརྗོད། །
ཅེས་དང༌། འཕགས་པ་དཀོན་མཆོག་འབྱུང་གནས་ལས།
དངོས་པོ་ཉིད་ནི་ཡོད་མིན་པ། །
དེ་དངོས་གཞན་དུ་ཅི་ལྟར་འགྱུར། །
དངོས་མེད་གཞན་ནི་ཇི་ཞིག་འགྱུར། །
ཞེས་ནི་བདེ་བར་གཤེགས་པས་གསུངས། །
ཞེས་དང༌། རྒྱ་མཚོས་ཞུས་པ་ལས། སྔོན་གྱི་མཐའ་སྟོང་ཕྱི་མའི་མཐའ་སྟོང་ཞིང༌། །སྐྱེ་དང་འཇིག་དང་གནས་པའི་དངོས་པོ་སྟོང༌། །དངོས་པོ་ཉིད་མེད་དངོས་མེད་པ་ཡང་མེད། །ཆོས་རྣམས་ཐམས་ཅད་སྟོང་པའི་ངོ་བོ་ཉིད། །ཅེས་སོགས་མཐའ་ཡས་པར་གསུངས་པ་མི་ཟད་དོ། །མདོར་ན་ཀུན་རྫོབ་ཚད་གྲུབ་ཏུ་ཡོད་པ་ལ་རྒྱུ་རྐྱེན་ལས་བསྙོན་མེད་དུ་སྐྱེ་བའི་མངོན་སུམ་པ་འདིའོ་ཞེས་དཔལ་ཙོང་ཁ་པ་ཆེན་པོས་གསུངས་པ་ནི་དཔལ་མགོན་ཉིད་ལ་དཔང་དུ་མ་མཛད་པ་ཡིན་ཏེ། དེ་ནི་རྒྱུ་རྐྱེན་ལ་བལྟོས་པ་ཉིད་ཀྱིས་ཡོད་པར་མི་འགྲུབ་པར་གསུངས་པའི་ཕྱིར་ཏེ། རིགས་པ་དྲུག་ཅུ་པ་ལས།
རྒྱུ་ཡོད་པ་ལས་གང་བྱུང་ཞིང༌། །
རྐྱེན་མེད་ཕྱིར་ན་འཇིག་འགྱུར་བ། །
དེ་ནི་ཡོད་པར་ཇི་ལྟར་ཤེས། །
ཞེས་དང༌། ཡང་དེ་ཉིད་ལས།
དེ་དང་བརྟེན་ནས་གང་འབྱུང་བ། །
རང་གི་ངོ་བོར་དེ་མ་སྐྱེས། །
དེ་ལ་སྐྱེ་ཞེས་ཅི་སྐད་བྱ། །
ཞེས་འབྱུང་བས་སོ། །ཡང་ཅིས་ཀྱང་ཀུན་རྫོབ་སྒྱུ་མ་ཙམ་དུ་ཡོད་པས་ཀུན་རྫོབ་ཚད་གྲུབ་ཏུ་བདེན་ནོ་ཞེ་ན། སྒྱུ་མའི་རྟ་གླང་ནི་མི་བདེན་པར་ཡོད་པ་དང༌། རྟ་གླང་དུ་བདེན་པར་མེད་པ་གཉིས་མིང་ཙམ་མ་གཏོགས་དོན་ལ་ཁྱད་པར་མེད་པ་དེའི་ཕྱིར་སྒྱུ་མ་ཙམ་དུ་ཡོད་པ་ཉིད་ཀྱིས་ཀུན་རྫོབ་ཚད་གྲུབ་ཏུ་མི་བདེན་པར་རིག་པར་བྱ་སྟེ། སློབ་དཔོན་པདྨའི་ཞལ་སྔ་ནས་ཀྱིས།
སྒྱུ་མར་བཏགས་པ་ལས་བྱུང་བ། །
སྒྱུ་མ་ཉིད་ལས་ལྡོག་བྱེད་ཡིན། །
འོན་ཀྱང་སྒྱུ་མའི་འཇིག་རྟེན་ན། །
སྒྱུ་མའི་ཐབས་ནི་རབ་ཏུ་བསྟན། །
ཅེས་སློབ་དཔོན་ཆོས་ཀྱི་འབངས་ཀྱིས་དེ་ཁོ་ན་ཉིད་ཀྱི་སྙིང་པོར་ཁུངས་སུ་མཛད་དོ། །ཡང་ཅི་ཁྱེད་ཀུན་རྫོབ་ཐ་སྙད་པའི་ཚད་མས་མ་གྲུབ་ན་ཅི་འདི་ནི་བུམ་པའོ་འདི་ནི་ཀ་བའོ། །བུམ་པས་ཆུ་ལོང་ཞིག་ཀ་བས་གདུང་མ་ཐེག་ཅིག་ཅེས་བདེན་པ་མངོན་སུམ་འདི་ལ་བསྙོན་པར་ནུས་སམ་ཞེ་ན། དོན་དམ་བདེན་པ་ནི་མཐོང་བ་ཡང་དག་གི་ཡུལ་ཡིན་པས་མངོན་སུམ་ཡང་དག་ཡིན་དུ་ཆུག་ཀྱང་ཀུན་རྫོབ་བདེན་པ་ལ་མངོན་སུམ་ཡང་དག་ཡོད་པར་མི་འདོད་དེ། མཐོང་བ་ཉིད་བརྫུན་པ་ཙམ་དུ་ཟད་པའི་ཕྱིར། དཔལ་ལྡན་ཟླ་བས།
དངོས་ཀུན་ཡང་དག་བརྫུན་པར་མཐོང་བ་ཡིས། །
དངོས་རྙེད་ངོ་བོ་ཉིད་ནི་འཛིན་པར་འགྱུར། །
ཡང་དག་མཐོང་ཡུལ་གང་ཡིན་དེ་ཉིད་དོ། །
མཐོང་བ་བརྫུན་པ་ཀུན་རྫོབ་བདེན་པར་གསུངས། །
ཞེས་སོ། །བུམ་པས་ཆུ་ལ་སོགས་པ་ལེན་པར་བདེན་པ་ནི་ཀུན་རྫོབ་འཇིག་རྟེན་ལ་གྲགས་པ་ཙམ་ཡིན་གྱི། ཐ་སྙད་པའི་ཚད་མས་གྲུབ་པ་ག་ལ་ཡིན་ཏེ། ཐ་སྙད་ཉིད་ནི་བསླུ་བ་དང་བརྫུན་པ་ཉིད་ཀྱིས་ན། དེས་གྲུབ་པའི་བདེན་པ་མི་བསླུ་བའི་ཚད་མའང་མི་རྙེད་པའི་ཕྱིར། དཔལ་ལྡན་ཟླ་བས།
གནོད་པ་མེད་པའི་དབང་པོ་དྲུག་རྣམས་ཀྱིས། །
བཟུང་བ་གང་ཞིག་འཇིག་རྟེན་གྱིས་རྟོགས་ཏེ། །
དེ་ནི་འཇིག་རྟེན་ཉིད་ལ་བདེན་པ་ཡིན། །
ཅེས་འབྱུང་བས་སོ། །འཇིག་རྟེན་ན་བདེན་པར་རློམ་ཞིང་གྲགས་པ་ཙམ་གྱིས་བདེན་གོ་ཆོད་ན་ལྷ་བྱིན་གྱིས་སངས་རྒྱས་བཀྲོང་སེམས་ཀྱིས་སངས་རྒྱས་མ་ཡིན་པར་བདེན་པར་རློམ་ཞིང༌། རང་ཕྱོགས་ལ་དེ་ལྟར་བསྒྲགས་པའི་དོན་སངས་རྒྱས་སངས་རྒྱས་མིན་པར་བདེན་པ་དང་ཚད་མས་གྲུབ་པའང་འགྱུར་རོ། །འོ་ན་སངས་རྒྱས་སངས་རྒྱས་སུ་བདེན་ནམ་ཞེ་ན། ཐ་སྙད་དུ་བདེན་པར་གྲགས་ཀྱང་དཔྱད་ན་བདེན་པ་གཉིས་ཀར་སངས་རྒྱས་ཀྱང་བདེན་རྒྱུར་མ་རྙེད་དེ། ཆོས་ཐམས་ཅད་སྤྲོས་པ་དང་བྲལ་བའི་ཕྱིར། སངས་རྒྱས་ཉིད་ཀྱང་སྒྱུ་མ་དང་རྨི་ལམ་ལྟར་གསུངས་སོ། །ཡང་ཁྱེད་ལྟར་ན་མེའང་སྲེག་བྱེད་དང་མུན་པའང་གཟུགས་གཞན་སྒྲིབ་བྱེད་ཐ་སྙད་ཀྱི་ཚད་མས་གྲུབ་ལ། སངས་རྒྱས་ཀྱིས་ཀྱང་དེ་ལྟར་གཟིགས་དགོས་པས་སངས་རྒྱས་ཀྱི་རང་ངོར་ཡང་མེ་ཚ་བ་དང་མུན་པས་གཟུགས་གཞན་སྒྲིབ་བྱེད་དུའང་འགྱུར་ལ། དེ་ལྟར་ན་སངས་རྒྱས་མེའི་ཚ་བ་ལ་འཛེམ་དགོས་པ་དང་མུན་ཁུང་དུ་མར་མེ་འདེགས་དགོས་པར་ཡང་འགྱུར་རོ། །འདོད་ན། སངས་རྒྱས་ཀྱང་ཕུང་པོའི་བདུད་མ་སྤངས་པར་འགྱུར་ཏེ། ཕུང་པོ་འཇིག་བྱེད་ཀྱི་མེ་སོགས་ལ་འཇིགས་པ་དོགས་ཟོན་བྱེད་དགོས་པའི་ཕྱིར། ཀུན་རྫོབ་ཆོས་ཅན་གྱི་བདེན་པ་ལས་ཆོས་ཉིད་དོན་དམ་བདེན་པ་གཞན་དུ་བཞེད་པའི་སྟོང་པ་ཉིད་ནི་བཅོམ་ལྡན་འདས་ཀྱིས་སྔགས་ཀྱི་ཐེག་པར་ཡང་མི་བྱེད་པར་མངོན་ཏེ། གཟུགས་ལ་སོགས་པ་ལ་ཇི་ལྟར་ཐ་སྙད་ཀྱི་མཐོང་ཐོས་ལྟར་ཚད་མས་གྲུབ་པར་ངོ་བོ་ཉིད་དམ་གདོད་མ་ནས་ཡོད་པ་མིན་ཀྱང་རྒྱུ་རྐྱེན་ཚོགས་པ་ལ་མེད་བཞིན་དུ་སྣང་བ་ཉིད་སྟོང་པ་ཉིད་དུ་འཆད་པའི་ཕྱིར། ཇི་སྐད་དུ།
ངོ་བོས་གཟུགས་མེད་མཐོང་བ་པོ། །
སྒྲ་མེད་ཐོས་པ་པོ་ཡང་མེད། །ཅེས་པ་ནས།
སེམས་མེད་སེམས་ལས་བྱུང་བ་མེད། །
ཅེས་རྒྱ་ཆེར་གསུངས་པ་དང༌། ཀུན་རྫོབ་ཀྱི་ཆོས་ཐམས་ཅད་གདོད་ནས་སྟོང་པ་ནམ་མཁའ་དང་འདྲ་བ་དེ་སྟོང་པ་ཉིད་དུ་བཤད་པ་དང༌། སྟོང་པ་ཉིད་ཀྱང་གཞི་གྲུབ་པ་ལ་སོགས་པ་མ་ཡིན་པའི་དཔེར་ན་མཁའ་ལ་མཚན་ཉིད་མེད་པར་བཀོད་པ་དང༌། སྒྱུ་མ་ཙམ་དུ་ཡོད་པར་སྣང་བ་ཉིད་ཀྱིས་སྐྱེ་བ་ཙམ་ལ་སྐྱེ་བའི་མཐོང་རེག་ཐ་སྙད་པའི་ཚད་མས་གྲུབ་པ་དམིགས་བྱར་མེད་པར་བཤད་པ་ཡིན་ཏེ། མཉམ་སྦྱོར་ལས།
ཐམས་ཅད་ནམ་མཁའི་མཚན་ཉིད་དེ། །
ནམ་མཁའ་ལ་ཡང་མཚན་ཉིད་མེད།
ཁམས་གསུམ་དག་ནི་མ་ལུས་པ། །
ཐམས་ཅད་སྒྱུ་མ་ལྟ་བུ་སྟེ། །
ཇི་ལྟར་སྒྱུ་མ་ཐམས་ཅད་པ། །
མཐོང་བ་དང་ནི་རེག་གྱུར་པ། །
དམིགས་སུ་ཡོད་པ་མ་ཡིན་ཏེ། །
དེ་བཞིན་འགྲོ་བ་ཀུན་གྱི་ཚུལ། །
ཞེས་འབྱུང་བའི་ཕྱིར་རོ། །ཡང་དཔལ་ཙོང་ཁ་པ་ཆེན་པོས། རྒྱུད་ལས། གཟུགས་མེད་ཅེས་པས་གཟུགས་ཐ་སྙད་པའི་ཚད་གྲུབ་མེད་པའི་དོན་མིན། ངོ་བོས་མེད་བྱ་བ་རང་གི་ངོ་བོས་གྲུབ་པ་མེད་ཀྱི། རྒྱུ་རྐྱེན་ལ་བལྟོས་ནས་གྲུབ་པའི་དོན་དུ་འཆད་གདའ་བ། དེ་ལྟར་ན། གཟུགས་ཡོད་ངོ་བོས་གཟུགས་སུ་མེད། །ཅེས་བྱ་བ་ལ་སོགས་པར་འདོན་རིགས་པ་དང༌། གཟུགས་སྟོང་ཉིད་མ་ཡིན་གཟུགས་ཀྱི་བདེན་སྟོང་ཁོ་ན་སྟོང་ཉིད་དུ་འཆད་ན།
གཟུགས་ཡོད་བདེན་པར་གྲུབ་པ་མེད། །
མཐོང་བ་པོ་ཡོད་བདེན་གྲུབ་མེད། །
ཅེས་པ་ལ་སོགས་པར་འདོན་རིགས་ལ། དེའང་འདོད་ན། ཟབ་མོ་སྟོང་པ་ཉིད་སྟོན་པའི་ངེས་དོན་གྱི་གསུང་རབ་ཐམས་ཅད་ལ་ཡི་གེ་ཕྱིས་བསྣན་གྱི་བཤད་པ་ཁོ་ན་བྱེད་དགོས་པས་འབྱམས་ཀླས་ཤིང་མུ་མེད་པར་སྦྱར་རིགས་ལ། དེའང་འདོད་ན། སྟོན་པ་ཐུགས་རྗེ་ཅན་དང་དེས་ལུང་བསྟན་པའི་བཀའི་དགོངས་འགྲེལ་མཛད་པའི་ཤིང་རྟ་ཆེན་པོ་རྣམས་ཀྱང་སྙིང་རྗེ་ཆུང་བར་འགྱུར་ཏེ། དེ་དག་གིས་ངེས་དོན་གྱི་གསུང་རབ་ཐམས་ཅད་ལ་ཡི་གེ་ཕྱིས་བསྣན་གྱི་བཤད་པ་ཙོང་ཁ་པའི་བཞེད་པ་དེ་ལྟར་གྱིས་ཞེས་བཀའ་མ་སྩལ་བས་གདུལ་བྱ་ལས་དང་པོ་པ་ཐམས་ཅད་མགོ་རྨོངས་པར་གྱུར་པའི་ཕྱིར།
གཞན་དུ་ན་བཅོམ་ལྡན་འདས་ཀྱིས་སྒྲ་ཇི་བཞིན་དུ་འཛིན་པར་མི་རུང་བའི་གསུང་ཟབ་མོ་འཁོར་ལོ་དང་བར་པ་སོགས་དང༌། རྩ་བའི་རྒྱུད་ལ་སོགས་པར་བསྟན་པ་རྣམས་ཀྱང་འཁོར་ལོ་བར་མཐའ་དང་བཤད་པའི་རྒྱུད་ལ་སོགས་པར་སྒྲ་ཇི་བཞིན་མིན་པར་སྤྲོས་ཏེ་གསུངས་པ་བཞིན་མདོ་སྔགས་ཀྱི་ཆོས་ཐམས་ཅད་སྟོང་ཉིད་དུ་སྟོན་པའི་གསུང་རབ་རྣམས་ལ་དང་པོར་ཆོས་ཐམས་ཅད་སྟོང་ཉིད་དུ་བསྟན་ནས་ཕྱིས་ཀུན་རྫོབ་ཀྱི་ཆོས་ནི་ཐ་སྙད་ཀྱི་ཚད་མས་གྲུབ་པས་ཞི་བས་སྟོང་པ་ཉིད་མ་ཡིན་གྱི། དོན་དམ་གྱི་ཆོས་ཁོ་ན་ནི་སྟོང་པ་ཉིད་དོ་ཞེས་གསུངས་པའང་མ་མཐོང་བས། ཁྱེད་ཀྱི་ཡི་གེ་ཕྱིས་བསྣན་གྱི་སྒོ་ནས་སྟོང་ཉིད་མ་ནོར་བའི་ངོས་འཛིན་ཤཱཀྱའི་བསྟན་པ་ལྔ་བརྒྱ་པ་ལ་སྙིང་རྗེ་ཆེན་པོའི་བརྩེ་ཤུགས་ཀྱིས་དྲངས་ཏེ་གདུལ་བྱ་ལས་དང་པོ་རྣམས་ལའང་གོ་བར་མཛད་པ་འདི་ནི་རིས་མེད་པའི་སེམས་ཅན་ཐམས་ཅད་ལ་ཐུགས་རྗེ་ཆེ་བར་མ་གྱུར་ཏམ། བདེ་བ་ཆེན་པོ་དང་དབྱེར་མི་ཕྱེད་པའི་ཐམས་ཅད་སྟོང་པ་ཉིད་དང༌། འོད་གསལ་བས་དོན་དམ་ཆོས་ཉིད་ཀྱི་སྟོང་པ་ཉིད་ཀྱིས་གོ་མི་ཆོད་དོ་ཞེས་ལྷག་པར་གསུངས་པའང་འཐད་པར་མ་གོ་སྟེ། སྔགས་ཀྱི་སྟོང་པ་བཞི་པོ་ལ་སོགས་པའི་སྟོང་པ་ཉིད་ནི་མདོ་རྒྱུད་ཐམས་ཅད་དུ་དོན་དམ་པའི་སྟོང་པ་ཉིད་བཤད་པའི་སྟོང་ཉིད་དེ་ཡིན་པར་མགོན་པོ་ཀླུས་རིམ་པ་གཉིས་པ་ལས་ཀྱང༌།
སྣ་ཚོགས་མདོ་དང་རྒྱུད་རྣམས་སུ། །
དེ་ནི་གང་ཞིག་ཉེར་བསྟན་པ། །
ཐམས་ཅད་སྟོང་གནས་འདི་ཉིད་ལས། །
དེར་ནི་གཞན་དུ་མ་གསུངས་སོ། །
ཞེས་དང༌། སློབ་དཔོན་ཨཱརྱ་དེ་བས་སྤྱོད་བསྡུས་སུ། སྔགས་ཀྱི་སྒྱུ་ལུས་དང་འོད་གསལ་གྱིས་སངས་རྒྱས་ཚུལ་བསྟན་པའི་འོག་ཏུ་ཕར་ཕྱིན་ཐེག་པའི་རྒྱ་རོལ་ནས་སངས་རྒྱས་ཚུལ་བཤད་པའི་སྐབས་སུ་ཕར་ཕྱིན་ཐེག་པར་བཤད་པའི་དོན་དམ་བདེན་པའི་ཟབ་མོ་སྟོང་པ་ཉིད་དང༌། འོད་གསལ་བ་དེའང་སྔགས་ལུགས་ཀྱི་འོད་གསལ་དང་སྟོང་ཉིད་མངོན་དུ་བྱས་པའི་ཚེ་མངོན་དུ་མཛད་པ་དང༌། སྔགས་ལུགས་ཀྱི་ཐམས་ཅད་སྟོང་པ་དང་འོད་གསལ་དེ་མདོ་ལུགས་ནས་བཤད་པའི་དོན་དམ་བདེན་པར་གྱུར་པའི་སྟོང་ཉིད་དང་འོད་གསལ་བ་དེ་མ་ཡིན་མི་དགོས་པར་བསྟན་ཏེ། དེས་ན་སྤྱོད་བསྡུས་ལས།
ཤཱཀྱ་ཐུབ་པ་དེ་བཞིན་གཤེགས། །
མངོན་པར་བྱང་ཆུབ་འདི་བཞེད་ནས། །
སྟོང་པ་ཆེན་པོ་སངས་རྒྱས་ཉིད། །
ཐོབ་པར་བྱ་ཞེས་མངོན་པར་དགོངས། །
ནཻརཉྫནའི་ཆུ་འགྲམ་དུ། །
མི་གཡོ་ཏིང་འཛིན་ལ་བཞུགས་ལ། །
དེ་ཚེ་རྒྱལ་བ་མཁའ་རྡོ་རྗེ། །
ཏིལ་གྱི་གོང་བུ་གང་བཞིན་བཞུགས། །
རྒྱལ་བའི་སྲས་ལ་སེ་གོལ་དང༌། །
དེ་ལ་དབྱངས་གཅིག་གིས་གསུངས་པ། །
བསམ་གཏན་འདི་ནི་རྣམ་དག་མིན། །
འདིས་ནི་མཐར་ཐུག་མི་ཐོབ་སྟེ། །
ནམ་མཁའི་ངོས་ལྟར་མཆོག་གྱུར་པ། །
འོད་གསལ་བ་ནི་དེ་དམིགས་ཤིག །
འོད་གསལ་བ་ཡི་གནས་ཐོབ་ནས། །
རབ་དགའི་གཟུགས་སུ་སྐྱེ་བར་འགྱུར། །
དེ་ཚེ་རབ་དགའ་རྡོ་རྗེའི་སྐུ། །
ཀུན་གྱི་དབང་ཕྱུག་ཐོབ་པར་འགྱུར། །
དེ་ལྟར་སྒྲ་དེ་གསན་པ་དང༌། །
དེ་ནས་ཏིང་འཛིན་མི་གཡོ་བཏང༌། །
འདི་ལྟར་ནམ་ཕྱེད་དུས་སུ་ནི། །
རྒྱལ་བའི་སྲས་ཀྱིས་དེ་ཉིད་དམིགས། །ཞེས་དང༌།
ཐམས་ཅད་སྟོང་པ་རྨད་པོ་ཆེ། །
དྭངས་ཤིང་གསལ་བའི་ཡེ་ཤེས་ཆེ། །
བླ་མ་ཉིད་ཀྱི་དྲིན་གྱིས་ནི། །
དེ་ནས་དེ་ནི་གསལ་མཐོང་འགྱུར། །
ཞེས་པས་རྒྱལ་བའི་སྲས་ཀྱི་ཕར་ཕྱིན་ནས་བཤད་པའི་སྟོང་པ་ཉིད་ཀྱི་དེ་ཉིད་ལ་དམིགས་པ་དང༌། དམིགས་པའི་སྟོང་ཉིད་དེའང་སྔགས་ནས་གསུངས་པའི་ཐམས་ཅད་སྟོང་པ་སོགས་སྟོང་ཉིད་རྨད་དུ་བྱུང་བའི་སྟོང་པ་ཉིད་ཀྱི་སྟོང་ཆ་ལས་གཞན་ཡིན་མི་དགོས་པས་ཐུན་མོང་བའི་སྟོང་ཉིད་དེ་ནི་ཕར་ཕྱིན་ཐེག་པའི་སངས་རྒྱས་ཀྱིས་ཀྱང་མངོན་དུུ་མཛད་པར་གསུངས་པའི་ཕྱིར། སྙིང་རྗེ་བདེ་བ་ཆེན་པོ་དེ་ཉིད་བློ་ལ་ཤར་བ་ན་དེ་དང་དབྱེར་མེད་གཅིག་ཏུ་གྱུར་པའི་སྟོང་པ་ཉིད་ཉམས་སུ་མྱོང་བ་ལས། དེ་ལས་སྐབས་དེར་བདེན་སྟོང་གི་འཛིན་པ་མཁའ་ལྟར་བྲལ་དགོས་པར་བཤད་དེ། ༼སྔགས་ནས་བདེ་བ་ཆེན་པོ་ལ་སྙིང་རྗེ་ཆེན་པོར་འཇོག་པ་ནི་སྔགས་ལམ་ལ་གནད་དུ་བསྣུན་པའི་ལྟ་བ་རྟོགས་པའི་རྟོགས་པ་དེ་བདེ་བའི་རྫས་སུ་སྐྱེས་པ་ན་སྟོང་པའི་རྣམ་བདེན་དུ་སྐྱེས་ཤིང་མྱོང་བ་ན་བདེ་སྟོང་གི་གོ་འཕང་འཇིགས་མེད་འདི་ལྟ་བུ་མ་ཐོབ་པའི་སེམས་ཅན་ལ་སྙིང་རྗེ་ཆེན་པོར་སྐྱེ་ལ། བདེ་བ་ཆེན་པོས་དྲངས་པའམ་དེ་དང་གྲུབ་བདེ་གཅིག་པའི་སྙིང་རྗེ་ལྟ་བུ་ནི་ཕར་ཕྱིན་ཐེག་པའི་ལམ་གྱིས་སྒྲུབ་མི་ནུས་པས་བདེ་བ་ཆེན་པོ་ཉིད་ལ་སྙིང་རྗེ་ཆེན་པོར་འཇོག་པ་ཡིན་པས་བདེ་བ་ཆེན་པོའི་ཆོས་ཅན་གྱི་ཆ་ནི་ཀུན་རྫོབ་བྱང་ཆུབ་ཀྱི་སེམས་དང༌། དེའི་ཆོས་ཉིད་ཀྱི་ཆ་ནི་དོན་དམ་བྱང་ཆུབ་ཀྱི་སེམས་ཏེ་དབྱེར་ཡོད་པ་མིན་ལ། འདི་ལྟ་བུའི་རྟོགས་པ་བསྐྱེད་པ་ནི་ཞུ་བའི་བདེ་བ་ལ་མ་བརྟེན་པར་མི་འབྱུང་ལ། དེ་བསྐྱེད་པ་ལ་ཕྱི་དང་ནང་གི་ཕྱག་རྒྱ་མ་བསྟེན་པར་མི་འབྱུང་བས་རྡོ་རྗེ་ཐེག་པ་ལ་མ་བརྟེན་པར་སངས་རྒྱས་མཚན་ཉིད་པ་མི་འཐོབ་བོ། །ཡང་ན་འཛག་མེད་ཀྱི་བདེ་བས་ནི་འཛག་བཅས་ཀྱི་བདེ་བ་འགོག་པས་འཛག་བཅས་ཀྱི་བདེ་བ་དང་ལྡན་པའི་སེམས་ཅན་ལ་སྙིང་རྗེ་བླ་ལྷག་ཏུ་སྐྱེ་བས་སྙིང་རྗེའི་སྐད་དོད་ཀ་རུ་ཎ་ཞེས་པ་ཀ་ལ་ཐིག་ལེ་བྱིན་པས་ཀཾ་ཞེས་པ་བདེ་བ་ལ་འཇུག་ལ། རུ་ཎི་ནི་འགོག་པ་ལ་འཇུག་པས་བདེ་བ་འགོག་པའོ་ཞེས་ཟེར་རོ། །མཆན།༽སམྦུ་ཊ་ལས།
དམིགས་མེད་གནས་སུ་ཤེས་རབ་དང༌། །
དམིགས་མེད་སྙིང་རྗེ་ཆེན་པོ་ཉིད། །
བློ་དང་ལྷན་ཅིག་གཅིག་གྱུར་པ། །
ནམ་མཁའ་ནམ་མཁའ་ཇི་ལྟ་བུའོ། །
ཞེས་སོ། །ལྷག་པར་དེར་བདེན་པ་དང་བདེན་མེད་དུ་དམིགས་ན་སྟོང་པ་ཉིད་ཀྱི་ལྟ་སྒོམ་རྟོགས་པ་མི་འབྱུང་སྟེ། བྱང་ཆུབ་སེམས་འགྲེལ་ལས།
དམིགས་པ་མེད་པའི་སེམས་སུ་ནི། །
གནས་པ་ནམ་མཁའི་མཚན་ཉིད་དེ། །
ནམ་མཁའ་སྒོམ་པ་དེ་ཉིད་ནི། །
སྟོང་ཉིད་བསྒོམ་པར་བཞེད་པ་ཡིན། །
ཅེས་དང༌། ལྷག་པར་ཆོས་ཀྱི་དབྱིངས་སྟོང་པ་ཉིད་ཟད་མི་ཤེས་པ་ཡོངས་སུ་ཉམས་པ་མེད་པ་ལ་འཇུག་པའི་ཡེ་ཤེས་ཀྱང་མི་རྟོག་ཡེ་ཤེས་ཉིད་ཀྱིས་བྱེད་དགོས་ལ། རྣམ་རྟོག་གིས་ནི་དེ་ཉིད་ཀྱི་ཡུལ་ལ་འཇུག་པར་ནུས་པ་མིན་ཏེ། ཇི་སྐད་དུ།
དོན་གྲུབ་བསམ་པ་གྲུབ་པ་སྟེ། །
ཀུན་ཏུ་རྟོག་པ་ཐམས་ཅད་སྤངས། །
རྣམ་པར་མི་རྟོག་དབྱིངས་མི་ཟད། །
ཆོས་དབྱིངས་དམ་པ་ཟད་མི་ཤེས། །
ཞེས་བྱུང་ངོ༌། །ཁྱད་པར་དུས་གསུམ་གྱི་དངོས་པོའི་ཆོས་ཅན་དེ་ཉིད་རང་བཞིན་གྱིས་སྟོང་པའི་ཆོས་ཉིད་དང་དབྱེར་མེད་པ་མངོན་དུ་བྱས་པ་ལ་བདེན་པ་གཉིས་ཀྱི་གནས་ལུགས་ཟབ་པ་དང་རྒྱ་ཆེ་བ་ཅིག་ཅར་རྟོགས་པའི་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་པའང་འཇོག་སྟེ། འཕགས་པ་སྤྱན་རས་གཟིགས་ཀྱིས། སྟོང་པ་ཉིད་ཀྱི་ངོ་བོ་ནི་འདིར་འདས་པ་དང་མ་འོངས་པའི་ཤེས་བྱ་སྟོང་པའོ། །དེའི་ངོ་བོ་མཐོང་བ་ནི་སྟོང་པ་ཉིད་ཟབ་པ་དང་རྒྱ་ཆེ་བའོ། །འདས་པ་དང་མ་འོངས་པ་དངོས་པོ་མེད་པ་ནི་ཟབ་པའོ། །འདས་པ་དང་མ་འོངས་པ་མཐོང་བ་ནི་རྒྱ་ཆེ་བའོ། །ཞེས་སོ། །དེ་སྐབས་ཀྱི་སྣང་བ་དང་རྟོགས་པ་ཡེ་ཤེས་གཉིས་ཀའང་སྟོང་པ་ཉིད་ཀྱི་ཡེ་ཤེས་ངོ་བོ་ཐ་མི་དད་པ་ལས་གཞན་དུ་ཡོད་པ་མིན་ཏེ། རྗེ་ནཱ་རོ་པས།
སྣང་བ་རང་གྲོལ་ཆོས་ཀྱི་དབྱིངས། །
རྟོགས་པ་རང་གྲོལ་ཡེ་ཤེས་ཆེ། །
གཉིས་མེད་མཉམ་པ་ཆོས་ཀྱི་སྐུ། །
ཞེས་བྱུང་ལ། དེ་ལྟའི་སྟོང་ཉིད་མངོན་དུ་བྱས་པ་ན་སྟོང་འཛིན་རང་སར་དག་པ་ནི། རྗེ་ནཱ་རོ་པས།
ཆོས་རྣམས་རང་གི་ངོ་བོས་སྟོང༌། །
སྟོང་པར་འཛིན་བློ་རང་སར་དག །
ཅེས་སོ། །དེ་ལྟ་བུའི་དུས་སུ་སྣང་བ་དང་འཁོར་བ་དང་སེམས་ཉིད་ལ་མཚན་ཉིད་དམ་གནས་ཚུལ་ཇི་ལྟ་བུ་ཞིག་ཞུགས་ཞེ་ན། རྗེ་ནཱ་རོ་པས།
སྣང་བའི་མཚན་ཉིད་སྐྱེ་བ་མེད། །
འཁོར་བའི་མཚན་ཉིད་གཞི་རྩ་བྲལ། །
སེམས་ཀྱི་མཚན་ཉིད་ཟུང་དུ་འཇུག །
ཅེས་པ་ལྟར་ཆོས་ཅན་གྱི་ཆོས་ཚད་གྲུབ་ཀྱི་སྤྲོས་པའི་ལྷག་མར་གཞར་ཡང་མ་ལུས་པ་དེ་ལ་རྗེ་མར་པའི་གསུང་གིས། ཤེས་པ་གང་སྐྱེས་སྐྱེ་མེད་དུ་མྱོང་ཙ་ན་ཚོགས་དྲུག་ཡེ་ཤེས་སུ་ཤར་བས་དབང་པོ་རང་ལོག་ཏུ་ཐིམ་ཞེས་གསུངས་པ་ནི་གཟུང་འཛིན་གྱི་རྣམ་ཤེས་བསྐྱེད་པའི་དབང་པོ་གནས་གྱུར་པ་ལ་དགོངས་སོ། །རྩ་བར་མུ་སྟེགས་པ་ངོ་བོ་ཉིད་རྒྱུར་སྨྲ་བ་དག་གིས་ཆོས་ཐམས་ཅད་རྒྱུ་རྐྱེན་ལ་བལྟོས་ནས་བྱུང་བ་མ་ཡིན་གྱི། ངོ་བོ་ཉིད་རྒྱུ་ལས་བྱུང་བ་ཡིན་ནོ་ཞེས་རྟག་པར་སྨྲ་བ་དེ་ཙམ་ཞིག་གི་ལོག་རྟོག་ནི་དཔལ་ཙོང་ཁ་པས་བཞེད་པའི་སྟོང་ཉིད་ཀྱི་ལྟ་བའམ་རྟོགས་པ་དེས་སེལ་བར་ནུས་ཏེ། གཟུགས་སོགས་རང་གི་ངོ་བོ་ཉིད་ཀྱི་བདེན་གྲུབ་ཀྱི་རྒྱུ་ལས་སྐྱེ་བ་ཙམ་ཞིག་འགོག་ནུས་པར་མཐོང་བའི་ཕྱིར། དེ་ཙམ་ལ་རྟེན་ཅིང་འབྲེལ་བར་འབྱུང་བའི་སྣང་བཏགས་ཀྱི་ཆོས་ཐམས་ཅད་ལ་ཡོད་མེད་ཀྱི་མཚན་འཛིན་གྱི་ལོག་རྟོག་ནི་གཏན་སེལ་མི་ནུས་པར་གོ་སྟེ། ཀུན་རྫོབ་ཀྱི་ཆོས་ཐམས་ཅད་ལ་ནི་དོན་བྱེད་ནུས་སུ་བདེན་ཡོད་དུ་འཛིན། དོན་དམ་གྱི་ཆོས་ཐམས་ཅད་ལ་ནི་བདེན་པར་དོན་བྱེད་ནུས་སུ་མེད་པར་འཛིན་པ་ཉིད་དུ་མཐོང་བའི་ཕྱིར། དེས་ན་མུ་སྟེགས་ངོ་བོ་ཉིད་རྒྱུར་སྨྲ་བའི་ལོག་རྟོག་རྒྱུད་ལ་ཁེགས་ཙམ་གྱི་ངེས་ཤེས་ལ་མངོན་པའི་ང་རྒྱལ་བྱས་ན་དཔལ་མགོན་ཀླུ་དང་འཕགས་པ་ཟླ་བ་རྣམས་ཀྱི་དགོངས་པ་དབུ་མ་རྣམ་པར་དག་པའི་ལྟ་བ་རྒྱུད་ལ་འཁྲུངས་པར་རློམ་ན་ནི་ཉན་ཐོས་སེན་ད་པ་རྣམས་ཀྱང་དེར་འགྱུར་བས་རྒྱ་མཚོར་གྲུ་ཞིག་པའི་མི་སྲིན་མོའི་གླིང་དུ་ཕྱིན་པ་ན་ལྷའི་ཡུལ་དུ་ཕྱིན་པའོ་ཞེས་སྙམ་པ་ལྟ་བུར་གོར་མ་ཆག་གོ། །ཚུལ་འདི་ལྟར་ན་སྔགས་ནས་བཤད་པའི་ཐམས་ཅད་སྟོང་པ་ཉིད་ཀྱིས་བཞེད་པའི་སྟོང་ཉིད་མཆོག་དེའི་གོ་མི་ཆོད་པར་གསུངས་པ་དེ་མཆོད་པ་ཉིད་ཀྱིས་ཅིའང་བས་པ་མ་ཡིན་ནོ། །
དེར་མ་ཟད་བྱང་ཆུབ་ཀྱི་སེམས་ཞུ་བའི་༼དྲི་མེད་འོད་དུའང༌། གང་ཞིག་སེམས་དམིགས་པ་དང་བཅས་པའི་སྟོང་པ་ཉིད་དང་དམིགས་པ་མེད་པའི་སྙིང་རྗེའི་བདག་ཉིད་བདེ་སྟོང་རོ་གཅིག་པར་བཤད་པའང་སྙིང་རྗེ་ནི་སེམས་ཅན་ལ་དམིགས་ནས་སྡུག་བསྔལ་བྲལ་འདོད་ཀྱི་བློ་ཡིན་ཀྱང༌། འདིར་ཐབས་ཟབ་མོས་ཡུལ་སེམས་ཅན་ལ་མ་དམིགས་ཀྱང་དྭངས་མ་ཞུ་བའི་རྐྱེན་ཉིད་ཀྱིས་མཁའ་མཉམ་གྱི་སེམས་ཅན་ལ་སྡུག་བསྔལ་བྲལ་འདོད་ཀྱི་བདེ་བ་དང་སྙིང་རྗེ་རོ་གཅིག་པའི་ཚོར་བ་སིམ་པར་མྱོང་ལ། མྱོང་བའི་བདེ་བ་ཉིད་དམིགས་པ་དེ་ལ་སྤྲོས་མཚན་རྟོག་པ་ཐམས་ཅད་དང་བྲལ་བའི་ཡུལ་དང་ཡུལ་ཅན་མཉམ་ཉིད་སྟོང་པ་ཉིད་དུ་འཆར་བའི་རྟོགས་པ་བླ་ན་མེད་པ་སྐྱེད་ཐབས་འདི་ནི་བླ་ན་མེད་པའི་རྒྱུད་སྡེའི་གསང་བ་དམ་པ་ཡིན་ལ། འོན་ཏེ་བླ་མའི་མན་ངག་མེད་པ་རྣམས་ཀྱིས་གླེགས་བམ་མཐོང་བའི་ང་རྒྱལ་གྱིས་ལོག་པར་བཤད་པ་ལ་ནི་ཅི་ཡང་བྱར་མེད་པར་གྱུར་ཏེ་མར་མེ་ཤི་བ་སླར་གསོད་དུ་མེད་པ་བཞིན་ནོ། །མཆན།༽༼འདིར་བོད་ཁ་ཅིག་དོན་དམ་གཞན་སྟོང་རྣམ་པ་ཐམས་ཅད་པའི་སྟོང་པ་ཉིད་དམིགས་བཅས་དང་ཀུན་རྫོབ་པའི་ཡུལ་ལ་དམིགས་པ་མེད་པའི་སྙིང་རྗེ་གཉིས་དབྱེར་མེད་ལ་འཆད་པའང་བྱུང་སྟེ་ནོར་རོ། །མཆན་གྱི་མཆན།༽ བདེ་བ་ཆེན་པོ་ཆོས་ཅན། ཀུན་རྫོབ་པ་ཉིད་སྤྲོས་མཚན་ཐམས་ཅད་དང་བྲལ་བའི་ཆོས་ཉིད་སྟོང་པ་ཉིད་དོན་དམ་བདེན་པའི་རང་བཞིན་དུ་མ་ཤེས་པ་དང་མ་རྟོགས་ནས་དེ་ལས་ཕྱིན་ཅི་ལོག་ཏུ་བཟུང་ན་བདེ་སྟོང་ལྷན་ཅིག་སྐྱེས་པའི་ཡེ་ཤེས་དང་བདེ་སྟོང་དབྱེར་མེད་དང་ཡུལ་དང་ཡུལ་ཅན་གཉིས་སུ་དབྱེར་མེད་པའི་སོ་སོ་རང་རིག་པའམ་རང་རིག་པའི་ཡེ་ཤེས་སམ་བྱང་ཆུབ་ཀྱི་སེམས་སམ་དཔལ་རྡོ་རྗེ་སེམས་དཔའ་ལ་སྐུར་བ་བཏབ་པ་ཡིན་ཏེ། ཀུན་རྫོབ་པའི་བྱང་ཆུབ་ཀྱི་སེམས་ཉིད་ལས་སྐྱེས་པའི་བདེ་བ་ལས་བདེ་ཆེན་དང་སྟོང་ཆེན་གཞན་དུ་མེད་པའི་ཕྱིར། ཟླ་གསང་ནོར་བུ་ཐིག་ལེའི་རྒྱུད་ལས།
༼ལུང་ཆེན་པོ་འདི་གསུམ་ཡེ་ཤེས་གྲུབ་པའི་ལུང་ཡིན་པས་ཕྱིས་དཔེ་དག་པ་ཞིག་བཙལ་ནས་བརྟག་ཏུ་ཡོད།༽
་་་་་་་་་་་་་ལས་མ་གཏོགས་པའི། །
བདེ་གཞན་སྲིད་པ་གསུམ་ན་མེད། །
བྱང་ཆུབ་སེམས་དངོས་བདེ་བ་ནི། །
བདེ་བ་ཐམས་ཅད་སྐྱེད་བྱེད་པའོ། །
ཞེས་དང༌། དེ་ཉིད་རྡོ་རྗེ་སེམས་དཔའ་ཡིན་པའང་འདུས་པའི་དམ་ཚིག་དེ་ཁོ་ན་ལས།
ང་ཡང་འདོད་དང་གཟུགས་མཆོག་ཏུ། །
སངས་རྒྱས་ཀུན་གྱི་བྱིན་གྱིས་བརླབས། །
ངས་ཀྱང་ཆོས་ཀྱི་སྐུ་མཆོག་ཏུ། །
སངས་རྒྱས་ཐམས་ཅད་བྱིན་གྱིས་བརླབས། །
རབ་དགྱེས་བཅོམ་ལྡན་རྟག་པ་ནི། །
རྡོ་རྗེ་སེམས་དཔའ་བདེ་བ་ཆེ། །
གང་ཕྱིར་དེ་རྣམས་སྐྱེས་པ་ན། །
འདི་ནི་དེ་ཉིད་ཡིན་པར་འདོད། །
ཅེས་དང༌། དང་པོའི་སངས་རྒྱས་ལས།
ཐབས་དང་ཤེས་རབ་བདག་ཉིད་སྦྱོར། །
སྐུ་ཡི་དབྱིབས་ཏེ་རྫུ་འཕྲུལ་འགྲོ།
སེམས་དཔའ་ཆེན་པོ་རྡོ་རྗེ་སེམས། །
བྱང་ཆུབ་སེམས་དཔའ་དེ་བཞིན་གཤེགས། །
དམ་ཚིག་སེམས་དཔར་བཤད་པ་གང༌། །
དངོས་པོ་དངོས་པོ་མི་ཟད་གཙོ། །
ཐོག་མ་ཐ་མ་མེད་ཞི་བ། །
བྱང་ཆུབ་སེམས་ལ་ཕྱག་འཚལ་ལོ། །
ཞེས་བྱུང་ལ། དེའི་བདེ་བའི་ཡུལ་ཅན་དང༌། དེའི་ཡུལ་གྱི་སྟོང་ཉིད་གཉིས་ཀྱང་ངོ་བོ་གཞན་པ་མ་ཡིན་ཏེ། ཤེས་དང་ཤེས་བྱ་གཅིག་པའི་སྐུ། །ཞེས་པའི་འགྲེལ་པ་པདྨ་ཅན་ལས། ཤེས་པ་ཞེས་པ་ནི་རང་རིག་པའི་རང་བཞིན་དུ་གྱུར་པའི་སེམས་སོ། །ཤེས་བྱ་ཞེས་བྱ་བ་ནི་ཆོས་ཉིད་ཀྱི་རང་བཞིན་དུ་གྱུར་པའི་བཟུང་བའི་སེམས་ཏེ་དེ་དག་རོ་མཉམ་པ་ཉིད་ཀྱི་རང་བཞིན་དུ་གྱུར་པས་ཤེས་བྱ་དང་ཤེས་པ་གཅིག་པའི་སྐུ་ཞེས་བྱའོ། །ཞེས་སོ། །དེ་ཉིད་དོན་དམ་སྟོང་པ་ཉིད་ཀུན་ལ་རིས་མེད་དུ་གནས་ཤིང༌། རྒྱུད་སྡེ་ལ་ལར་བྱེད་པ་པོའི་མིང་གིས་བཏགས་པའང་ཡིན་ཏེ། ཇི་སྐད་དུ།
དེ་ཡི་སེམས་དཔའ་ཐོག་མཐའ་མེད། །
རྡོ་རྗེ་སེམས་དཔའ་དགའ་ཆེན་ཡིན། །
ཀུན་ཏུ་བཟང་པོ་ཀུན་བདག་ཉིད། །
སངས་རྒྱས་བྱང་ཆུབ་ཁམས་གསུམ་པ། །
མི་རྒྱུ་ཐམས་ཅད་འདི་ཡིན་ཏེ། །
རྡོ་རྗེ་ཆེན་པོ་མཆོག་ཆེན་པོ། །
སྒྱུ་མ་སེམས་ཀྱི་འདུས་བྱས་ཏེ། །
ཀུན་མཛད་ཐམས་ཅད་འདི་ཡིན་ནོ། །
ཞེས་ཆོས་ཐམས་ཅད་སྟོང་པ་ཉིད་དོན་དམ་པའི་ཕྱག་རྒྱ་ལས་འདའ་བ་མེད་པ་ཉིད་ཀྱི་ནང་ནས་ཆོས་མཆོག་བྱང་ཆུབ་ཀྱི་སེམས་དཔལ་རྡོ་རྗེ་སེམས་དཔའ་བདེ་བ་དམ་པ་དེ་ཉིད་སྟོང་པ་ཉིད་ཀྱི་རབ་མཆོག་ཏུ་བསྔགས་པ་ཡིན། ལྷག་པར་བྱང་ཆུབ་ཀྱི་སེམས་ཞུ་བ་ཉིད་དང་བདེ་བ་ཉིད་བདག་མེད་མ་སྟེ་སྟོང་པ་ཉིད་འཕགས་པ་ཐམས་ཅད་སྐྱེད་པའི་ཡུམ་རྒྱས་པ་འབུམ་ལ་སོགས་པའི་བསྟན་བྱར་བྱས་པའང་འདི་ཉིད་ཡིན་ཏེ། ཀྱཻའི་རྡོ་རྗེར།
ག་བུར་ཉིད་ནི་བདག་མེད་མ། །
བདེ་བ་བདག་མེད་ཚུལ་ཅན་ནོ། །ཞེས་དང༌།
དེ་ལ་ཐོག་མ་དབུས་མཐའ་མེད། །
སྲིད་མེད་མྱ་ངན་འདས་པ་མེད། །
འདི་ནི་མཆོག་ཏུ་བདེ་ཆེན་ཉིད། །
བདག་མེད་གཞན་ཡང་མེད་པའོ། །ཞེས་དང༌།
བདེ་བ་དངོས་དང་དངོས་མེད་བདེ། །
བདེ་བ་རྡོ་རྗེ་སེམས་དཔར་བརྗོད། །
ཅེས་པ་ནི་བཅོམ་ལྡན་འདས་ཀྱི་ངེས་པའོ། །སྐལ་བ་མཆོག་གི་གོ་འཕང་དུ་མ་གྱུར་ན་ཚེ་འདིའི་སྙན་གྲགས་ངོམ་པར་བགྱི་བ་ཁོ་ནས་ཆོག་ཤེས་པ་རྣམས་ཀྱི་རྣམ་ཤེས་ཀྱི་སེམས་དང་སེམས་ལས་བྱུང་བའི་འཇུག་པ་ཕྲ་མོའང་ཤེས་པར་མི་ནུས་ན། རྣལ་འབྱོར་ཅན་རྣམས་ཀྱི་བདེ་སྟོང་དབྱེར་མེད་ཀྱི་ཡེ་ཤེས་ཀྱི་ངོས་འཛིན་བྱེད་པ་ན་འཁྲུལ་པ་འབྱུང་བ་འདིའང་ཆེས་བདེན་པ་ཡིན་ཏེ། མཆོག་ཏུ་མི་འགྱུར་བའི་ཡེ་ཤེས་གྲུབ་པར། ཉི་ཚེ་བའི་ཤེས་པ་འདི་ཉིད་ཀྱང་མཁས་པ་རྣམས་ཀྱིས་རྣམ་པར་དཔྱད་པར་མི་ནུས་ན་འཁོར་བའི་བག་ཆགས་ལས་འདས་ཤིང༌། མྱ་ངན་ལས་འདས་པའི་བག་ཆགས་ལས་བྱུང་བའི་རྣལ་འབྱོར་པའི་རང་རིག་པ་ཀུན་ཏུ་བཟང་པོ་མི་འགྱུར་བའི་བདེ་བ་ཆེན་པོའི་ཡེ་ཤེས་རྨོངས་པ་རྣམས་ཀྱིས་རྣམ་པར་བརྟག་པར་ནུས་པ་ལྟ་ཅི་སྨོས་ཞེས་བྱུང་བའི་ཕྱིར་རོ། །
དེས་ན་འདི་ལྟ་བུའི་གནད་ལེགས་པར་མཁྱེན་ནས་མཆོག་གི་གོ་འཕང་ལ་སྐུར་འདེབས་ཀྱི་རྟོག་པ་བསལ་ནས་གདུལ་བྱ་རྣམས་ཡང་དག་པའི་ལམ་བཟང་པོ་ལ་འགོད་པར་མཛད་དུ་གསོལ་ལོ། །ཡང་དཔལ་ཙོང་ཁ་པ་ཆེན་པོའི་གསུང་གིས། རིམ་པ་ལྔ་པའི་འོད་གསལ་བའི་རིམ་པའང་ཆོས་ཅན། ཀུན་རྫོབ་བདེན་པ་ལས་དོན་དམ་བདེན་པ་ནི་མི་རུང་སྟེ། འདིའི་སྐབས་ཀྱི་འོད་གསལ་ནི་ཤེས་པ་ཉིད་ལ་འཇུག་པའི་ཕྱིར་ཞེས་གསུངས་པའང་འཐད་པར་མ་གོ་སྟེ། མངོན་པར་བྱང་ཆུབ་པའི་འོད་གསལ་བ་དེ་འཆད་པ་ན། རྡོ་རྗེ་ཅན་ཞབས་ཀླུས།
ཆོས་རྣམས་རང་བཞིན་འོད་གསལ་བ། །
གདོད་ནས་དག་པ་ནམ་མཁའ་བཞིན། །
བྱང་ཆུབ་མེད་ཅིང་མངོན་རྟོགས་མེད། །
བྱང་ཆུབ་ཚུལ་འདི་བསྟན་པའོ། །
ཞེས་པའི་འགྲེལ་པ་སྒྲོན་གསལ་ལས། འོད་གསལ་བ་ནི་དོན་དམ་པའི་བདེན་པ་སྟེ་དེ་བས་ན་གདོད་ནས་དག་པ་ནམ་མཁའ་བཞིན་ཏེ་ཡོངས་སུ་དག་པས་བྱང་ཆུབ་མེད་པ་ནི་འབྲས་བུའི་ངོ་བོ་ཉིད་དོ། །མངོན་རྟོགས་མེད་པ་ནི་དེ་ཐོབ་པའི་རྒྱུ་སྟེ་རྒྱུ་དང་འབྲས་བུ་དབྱེར་མི་ཕྱེད་པའི་ཕྱིར་རོ། །བྱང་ཆུབ་ཚུལ་ནི་བསྟན་པའོ་ཞེས་པ་ནི་རྒྱུ་དང་འབྲས་བུ་དག་མི་ཕྱེད་པར་ཡོངས་སུ་ཤེས་པ་ཉིད་ནི་བྱང་ཆུབ་ཀྱི་ལམ་བསྟན་པ་ཡིན་ནོ། །ཞེས་དང༌། དེའི་འགྲེལ་པར་སློབ་དཔོན་ཐ་ག་པས། ཆོས་རྣམས་རང་བཞིན་འོད་གསལ་བ་ཞེས་པ་ནི་སེམས་ཀྱི་རང་བཞིན་ནོ། །ཞེས་འབྱུང་བས་རང་བཞིན་གྱིས་འོད་གསལ་བ་ན་རྒྱུ་འབྲས་མི་ཕྱེད་པའི་དྲི་མ་མེད་པའི་བྱང་ཆུབ་པའི་ཡེ་ཤེས་ཉིད་ལ་བཞག་ནས་ཡེ་ཤེས་ཉིད་དོན་དམ་པའི་བདེན་པར་བཞག་པ་ཉིད་ཀྱི་ལུགས་དེ་ལ་ཆེས་གནོད་པའང་གྲུབ་པའི་ཕྱིར། དེས་ན་བདེ་སྟོང་གཉིས་སུ་མེད་པའི་ཡེ་ཤེས་རྒྱུད་ལ་སྐྱེས་པའང་ཕྱག་རྒྱའི་ལམ་མེད་པར་མི་འབྱུང་བས། དེའང་དང་པོར་རིམ་པ་གཉིས་ཀྱིས་སྣོད་རུང་དུ་བྱེད་པ་དབང་གི་དུས་དང༌། སྣོད་དུ་རུང་ནས་ལམ་བསྒོམ་པའི་དུས་སུ་སྤྱོད་པ་ལས་དང་པོར་དབང་གི་དུས་སུ་ཉན་ཐོས་ཀྱི་དགེ་སློང་གི་རྟེན་ཅན་རྣམ་པར་རྟོག་པས་ཡིད་བཅིངས་པ་ལ་གསང་བའི་ཚུལ་འདི་ནི་སྡིག་ཏོ་མི་དགེ་བ་ཆེན་པོར་འགྱུར་རོ་སྙམ་པ་ལ་འདོད་པའི་འཁྲིག་པ་དེ་ཙམ་དོན་དུ་གཉེར་བའི་ཆེད་ཡིན་ན་བདེན་ཏེ། བཅོམ་ལྡན་འདས་ཀྱིས།
སྲིད་པའི་བདེ་བ་ཤིན་ཏུ་ཆུང༌། །
སྡུག་བསྔལ་ཆེན་པོ་དག་བྱའི་ཕྱིར། །
ཤིན་ཏུ་བདེ་བ་དམ་པའི་ཐབས། །
དམ་ཚིག་འདི་ནི་བསྟན་པར་གྱིས། །
ཞེས་གསུངས་པས། འདིར་ལམ་འདིས་དཔལ་རྡོ་རྗེ་སེམས་དཔའི་གོ་འཕང་གཉེར་བའི་ཆེད་དུ་ཡིན་པས་ངན་སོང་ལ་སོགས་པའི་རྒྱུ་མི་དགེ་བར་ཅིས་འགྱུར་ཏེ། དེའི་ཆེད་དུ་རྡོ་རྗེ་སློབ་དཔོན་གྱི་དབང་འདི་བསྐུར་བ་ན་སློབ་དཔོན་གྱི་ལག་པ་གཡས་པ་རྡོ་རྗེ་དང་བཅས་པ་སློབ་མའི་མགོར་བཞག་ནས། འདིར་ནི་ཁྱེད་རྣམས་དཔང་པོ་ཡིན། །བདག་གིས་འདི་ལ་འདི་གཏད་དོ། །ཞེས་དེ་བཞིན་གཤེགས་པ་རྣམས་དཔང་པོར་བཙུགས་ཏེ།
གཟུང་མ་ཡིད་འོང་འདི་ཁྱོད་ཀྱིས། །
བསྟེན་བྱར་སངས་རྒྱས་རྣམས་ཀྱིས་བསྔགས། །
འཁོར་ལོའི་རིམ་པའི་སྦྱོར་བ་ཡིས། །
བདེ་བ་དམ་པ་མྱང་བར་གྱིས། །
རྡོ་རྗེའི་སྐྱིལ་ཀྲུང་གིས་ནི་སེམས། །
ནོར་བུའི་ནང་དུ་གནས་ལྟ་བས། །
ཐབས་གཞན་གྱིས་ནི་འཚང་མི་རྒྱ། །
དེ་བས་རིག་པ་འདི་མཆོག་ཡིན། །
ཆོས་ཀུན་གཉིས་སུ་མེད་པ་ལ། །
དངོས་པོ་གཉིས་སུ་བཏགས་པ་ཡིན། །
དེ་བས་འཁོར་བ་རྣམ་བྲལ་བར། །
རྟག་ཏུ་ཁྱོད་ཀྱིས་མི་བྱའོ། །
འདི་ནི་སངས་རྒྱས་ཐམས་ཅད་ཀྱི། །
རིག་མའི་བརྟུལ་ཞུགས་བླ་ན་མེད། །
རྨོངས་པ་གང་ཞིག་འདས་གྱུར་ན། །
དེ་ཡིས་དངོས་གྲུབ་མཆོག་མི་འགྲུབ། །
ཅེས་སྒྲ་ཇི་བཞིན་པར་ངེས་དོན་དུ་གདམས་ནས་ཕྱག་རྒྱས་སློབ་མ་ལ་དྲིས་པ།
དཔའ་བོ་བྱང་ཆུབ་སེམས་ཟ་བར། །
ཁྱོད་ནི་སྤྲོ་བ་ཡིན་ནམ་ཅི། །
རིགས་ལྔ་ལས་ནི་རང་བྱུང་བ། །
རིག་མ་མཆོད་པ་ལ་གུས་སམ། །
དྲི་ཆེན་དྲི་ཆུ་སྟོབས་ཁྲག་སོགས། །
ཟ་བར་ད་ལྟ་ཡིད་ཆེས་སམ། །
རྗེས་སུ་མཐུན་སྨྲོས་དམ་ཚིག་བཟང༌། །
ཇི་ལྟར་དགའ་བར་སྨྲོས་ཤིག་བུ། །
ཞེས་དྲིས་པ་ཡིན་ལ། དེ་ལ་རྐང་པ་གཉིས་ཀྱིས་བྱང་ཆུབ་ཀྱི་སེམས་དཀར་ཆ་བསྟན་པ་ཡིན་ལ། དེ་བཟའ་བ་ནི་ཁྱོད་ཉིད་ཀྱི་རྩ་དབུ་མའི་མར་སྣས་བཟའ་བའམ་བཏུང་ནས་གྱེན་དུ་ཐིམ་པར་ལོངས་སྤྱོད་པར་སྤྲོའམ་ཞེས་དང༌། རྐང་པ་ཕྱི་མ་གཉིས་ཀྱིས་ཁྱོད་ཉིད་ཀྱི་རྩ་དབུ་མའི་མར་སྣ་བྱང་སེམས་ཟ་བྱེད་དེ་ཞལ་གྱི་བུང་བ་༼འདིར་བྱང་སེམས་དཀར་པོ་ཟ་བ་ལ་སྦྲང་མའི་སྐྱུགས་པ་ཟ་བ་ཞེས་གསུངས་ཏེ། གསང་བ་གྲུབ་པར། སྲོག་ཆགས་ལུས་ཀུན་ལས་བྱུང་བའི། །སྒྲོལ་མ་རྟག་ཏུ་ཆོ་ག་བཞིན། །ལྷ་ཡི་དངོས་གྲུབ་འཐོབ་བྱའི་ཕྱིར། །འབད་པས་བཟའ་བར་བྱ་བ་ཉིད། །སྦྲང་མའི་སྐྱུགས་པ་འདྲེས་པ་དང༌། །བཤང་དང་གཅི་བ་བསྲེ་བྱས་ནས། །སྒྲོན་མ་ལྔ་དང་བསྲེས་པ་ཡིས། །རྟག་ཏུ་བདག་ཉིད་མཆོད་པར་བྱ། །ཞེས་དང༌། དངོས་གྲུབ་བརྙེས་པ་ལྷ་མོ་དཔལ་ཆེན་མོས་གཉིས་མེད་གྲུབ་པར། །སྦྲང་མའི་སྐྱུགས་པ་བསྲེས་པ་དང༌། །དྲི་ཆུ་ལེགས་པར་དགོས་པ་དང༌། །སྒྲོན་མ་ལྔ་དང་བཅས་པ་ཡིས། །རྡོ་རྗེ་འཛིན་པ་མཆོད་པར་བྱ། །ཞེས་བྱུང་ངོ༌། །དྲི་མེད་འོད་དུ། རབ་མཆོག་ལྷ་མི་རྣམས་ཀྱི་སྦྲང་བུ་དེ་ནི་བདུད་རྩི་སྟེ། ཨ་བ་དྷཱུ་ཏཱི་གཅིག་པར་འགོག་པའོ། །ཞེས་པའི་དོན་ནོ། །ཕྱི་རོལ་དུ་ཟས་ཀྱི་སྐྱུགས་པ་གང་ཡིན་པ་དེ་ནི་ངེས་པའི་དོན་གྱི་བྱང་ཆུབ་ཀྱི་སེམས་ཀྱི་སྐྱུགས་པ་གསང་བ་ལ་སོགས་པའི་ཁ་ནས་རྡོ་རྗེ་ནོར་བུ་ལ་གནས་པ་སྟེ་ཤེས་རབ་ཀྱི་ཆུ་སྐྱེས་ཀྱི་ནང་དུ་རབ་ཏུ་ཞུགས་པ་ནི་མ་ཡིན་ནོ། །དེ་བཞིན་དུ་འཕོ་བ་མེད་པའི་བཤང་བ་དང་གཅི་བ་དང་ཁྲག་དང་ཤ་ནི་མཆོག་ཏུ་རོ་མཉམ་སྟེ་མི་ཟག་པ་སྐྱུགས་པའི་དབུས་སུ་ཞུགས་པ་ཞེས་པ་འགགས་པ་ནི་བསྒྲིམས་པ་མེད་པར་འགྱུར་རོ། །འདི་དག་རྣམས་ནི་ཡེ་ཤེས་ཀྱི་བདུད་རྩིར་འགྱུར་ཤིང༌།འཕོ་བ་མེད་པའི་བདུད་རྩི་ལྔ་ནི་སྲིད་པ་གསུམ་གྱི་བླ་མ་ཡེ་ཤེས་ཀྱང་རྒྱུད་རྣམས་ཀུན་ཏུ་བསྟན་ཏེ། ཕྱི་རོལ་གྱི་བཤང་བ་ལ་སོགས་པ་དངོས་གྲུབ་ཀྱི་སླད་དུ་བསྟན་པ་ནི་མ་ཡིན་ནོ་ཞེས་པ་བདུད་རྩི་ལྔའི་ངེས་པའོ་ཞེས་སོ། །མཆན།༽པི་པི་ལ་སོགས་པའི་སྒྲ་སྙན་པར་སྒྲོག་བཞིན་པར་འབྱེད་པའི་རྟེན་གྱི་པདྨ་མི་བསྐྱོད་པ་སོགས་ཀྱི་རིགས་ལྔ་ཕན་ཚུན་དུ་སྦྱོར་བའི་མཆོད་པ་ལ་གུས་སམ། ལྷ་མོའི་ཚིག་གིས་དྲི་ཆེན་དྲི་ཆུ་ཤ་ཆེན་ནམ་རྐང་སྟེ་སྟོབས་ཁྲག་གི་དྭངས་མ་བྱང་ཆུབ་ཀྱི་སེམས་དང་སོགས་པས་ཤ་ལྔའི་དྭངས་མ་རྒྱལ་བ་རིགས་ལྔ་ཡབ་ཡུམ་གྱི་ངོ་བོར་མཆོག་གི་དབུ་མ་ལས་ཡས་ནས་འབབ་པ་དེ་ཉིད་དབུ་མ་མཆོག་གི་མར་སྣས་བྱང་སེམས་དཀར་པོ་ཟ་བ་བཞིན་དུ་ཟ་བར་ནུས་པ་ལ་སྐལ་བ་དང་ལྡན་པ་ཁྱོད་ཡིད་ཆེས་སམ་སྨྲོས་ཤིག་པར་དྲིས་པའོ། །སློབ་མས་དེའི་ལན་དུ།
ཇི་ལྟར་གསུངས་པའི་དམ་ཚིག་སོགས། །
ལྷ་མོ་བདག་ནི་ཅིས་མི་སྤྲོ། །
བུད་མེད་རྟག་གུས་ཅིས་མི་བྱ། །
པདྨར་མཆོད་པ་ཅིས་མི་བགྱིད། །
ཅེས་ལན་བཏབ་པ་ཡིན་པས་ཚུལ་འདིས་ཆགས་པས་ངན་འགྲོར་འཁྲིད་པ་སོགས་ཀྱི་ཉེས་དམིགས་ཟིལ་གྱིས་མནན་ནས་ལམ་གོང་མའི་ཡོན་ཏན་མྱུར་བར་སྐྱེད་བྱེད་དུ་བསྒྱུར་བའི་སྒོ་ནས་ལམ་དུ་བྱེད་པའོ། །མདོར་ན་རྡོ་རྗེ་ཐེག་པ་བླ་ན་མེད་པར་གསང་བ་དམ་པས་ཤིན་ཏུ་གསང་དགོས་པའི་གནད་ཀྱང་ཉོན་མོངས་ལམ་དུ་བྱེད་པ་ཆགས་ཆེན་གྱི་རྣམ་པར་ཐར་པ་སྟེ། འདི་ནི་ཆགས་བྲལ་ཉན་ཐོས་ལ་སོགས་པ་ལམ་འདི་ལ་འཇིགས་ནས་ཐེ་ཚོམ་ཟའང་ཆགས་པའི་ལམ་འདིར་ཞུགས་པ་ལ་ནི་ཐབས་འདི་མ་གཏོགས་དང་པོར་སངས་རྒྱས་ཡེ་ཤེས་མཚོན་དུ་མེད་དེ། གསང་བ་གྲུབ་པར།
ལས་ཀྱི་ཕྱག་རྒྱ་མཉམ་ལྡན་པ། །
རྡོ་རྗེ་པདྨ་མཉམ་སྦྱོར་བ། །
བདེན་པར་གསུངས་པས་མངོན་སུམ་དུ། །
འདི་འདྲའི་སྒོམ་པ་གང་གསུངས་པ། །
དང་པོའི་ལས་ཅན་སེམས་ཅན་ལ། །
ལས་ཀྱི་ཕྱག་རྒྱ་གང་སྤངས་ནས། །
བྱང་ཆུབ་སེམས་ནི་རབ་སྟོན་པ། །
གཞན་གྱིས་མཚོན་པས་མི་མཐོང་སྟེ། །
དང་པོའི་ལས་པས་རིག་པར་བྱ། །
ཞེས་གསུངས་པ་དང༌། མཆོག་གི་དང་པོའི་སངས་རྒྱས་ལས་ཀྱང༌།
བུད་མེད་སྤྱོད་པ་དེ་རྣམས་ཀྱིས། །
རྣལ་འབྱོར་པ་ལ་བྱ་བ་ནི། །
ཚངས་པར་སྤྱོད་པ་ལ་གནས་ནས། །
བུད་མེད་ལ་སྲུབ་སྤྱོད་པ་སྟེ། །
རྩ་བའི་རྒྱུ་བ་དག་སྦྱོར་བས། །
དེ་བཞིན་རྒྱུན་དུ་སྤྱོད་པས་ནི། །
བྱང་ཆུབ་སེམས་ནི་དབབ་བྱ་ཞིང༌། །
བྱང་ཆུབ་སེམས་ནི་སྟེང་གཤེགས་བྱ། །
ཞེས་དང༌། བསྡུས་རྒྱུད་ལས། ཕྱག་རྒྱའི་དངོས་གྲུབ་རྣམས་ལ་ཁྱབ་བདག་བདེ་བ་མཆོག་འགྱུར་བུད་མེད་རབ་འདུས་བྲལ་བས་སྟེར་བ་མིན། །དེ་ཕྱིར་དེ་ཉིད་ཉིན་མཚན་དུས་སུ་རྣལ་འབྱོར་པ་ཡིས་ཐར་པའི་དོན་དུ་རབ་ཏུ་བསྒྲུབ་པར་བྱ། །ཞེས་གསུངས་སོ། །དེའང་འདོད་པའི་ཡོན་ཏན་འདི་དག་ནི་རྣམ་སྨིན་གྱི་འབྲས་བུ་ལུང་དུ་མ་བསྟན་པ་ཡིན་ལ། འདི་ལ་ཐབས་ཤེས་ཁྱད་ཅན་གྱིས་མ་ཟིན་པར་ལོངས་སྤྱོད་ན་ནི་འབྲས་བུ་བཏང་སྙོམས་ལས་མི་འབྱུང་ཡང༌། ཐབས་བསོད་ནམས་ཀྱི་ཚོགས་ཀྱིས་བསྒྱུར་བ་དང༌། ཤེས་རབ་ཡེ་ཤེས་ཀྱིས་ཟིན་པའི་དགེ་བས་འདོད་ཡོན་ཟག་མེད་ཀྱི་བདེ་བ་སྐྱེད་བྱེད་ཀྱི་ངོ་བོར་བྱིན་གྱིས་བརླབས་ནས་ལོངས་སྤྱོད་པའི་ཟག་མེད་ཀྱི་མཆོད་པའི་དགེ་བ་དེས་སྣོད་བཅུད་ཀྱིས་བསྡུས་པའི་འདོད་ཡོན་ཐམས་ཅད་འབྲས་བུ་ཟག་མེད་སྟན་ཅིག་སྐྱེས་པའི་འདོད་ལྷ་ཡབ་ཡུམ་དུ་འཆར་བར་བྱེད་པ་ཡིན་ཏེ། ཐབས་ཀྱིས་བསྒྱུར་བ་ནི་དཔལ་རབ་ཏུ་སྣང་བ་རྡོ་རྗེ་འབྱུང་བ་ལས།
བདེ་བར་གྱུར་ན་མཉམ་འཇོག་གི། །
མཉམ་གཞག་ཡང་དག་དོན་རིག་འགྱུར། །
ཞེས་དང༌། ཤེས་རབ་ཀྱིས་ཟིན་པ་ནི་དགོངས་པ་ལུང་སྟོན་ལས།
ནང་དང་དེ་བཞིན་ཕྱི་རོལ་དང༌། །
གཉིས་ཀར་རྗེས་སུ་མི་དམིགས་པ། །
གཟུགས་ལ་སོགས་པ་རྣམ་གསུམ་སྟེ། །
ལྷ་རྣམས་ལ་ནི་དབུལ་བར་བྱ། །ཞེས་བྱུང་ངོ༌། །
གཉིས་པ་སྣོད་དུ་རུང་ནས་ལམ་སྒོམ་དུས་ཀྱི་སྤྱོད་པ་ལའང༌། ལམ་མ་སྐྱེས་པ་སྐྱེ་བའི་ཕྱིར་དུ་སྤྱོད་པ་དང༌། སྐྱེས་ཟིན་གྱི་ལམ་ལ་བོགས་འབྱིན་པའི་ཕྱིར་སྤྱོད་པ་གཉིས་ལས། དང་པོ་༼ལམ་མ་སྐྱེས་པ་སྐྱེ་བའི་ཕྱིར་དུ་སྤྱོད་པ་༽ནི།
ལམ་ཐོག་མར་བསྒོམ་པ་ནས་བཟུང་སྟེ་མི་སློབ་པའི་གོ་འཕང་མ་ཐོབ་བར་དུ་ཕྱག་རྒྱའི་འདོད་ཡོན་ལ་སྤྱད་པར་བྱ་བ་ཡིན་ཏེ་མདོར་བྱས་ལ།
འདོད་པ་ལྔ་ནི་ཡོངས་སྤངས་ནས། །
དཀའ་ཐུབ་ཀྱིས་ཀྱང་མ་གདུངས་པས། །
རྣལ་འབྱོར་རྒྱུད་ཀྱི་རྗེས་འབྲངས་ལ། །
བདེ་བས་བྱང་ཆུབ་བསྒྲུབ་པར་བྱ། །
ཞེས་གསུངས་པས་བདེ་བ་གང་ལས་སྐྱེ་བའི་ཕྱག་རྒྱའང་རྒྱུད་སྡེ་ལས་བཞི་དང་གསུམ་ལ་སོགས་པ་གསུངས་པ་རྣམས་ཅི་དང་ཇི་ལྟ་བུའོ་ཞེ་ན། འདི་ལ་མཐའ་གཅིག་ཏུ་ངེས་པར་མི་བཟུང་གི། གནས་སྐབས་ཀྱི་རྣམ་པ་དུ་མར་ཤེས་དགོས་ཏེ། བསྐྱེད་རིམ་ལས་མཚོན་པའི་ཕྱག་རྒྱ་བཞི་ནི་ཕྱི་རོལ་གྱི་མི་མོ་དེ་ཉིད་ཡིད་ལ་འདོད་པའི་ལྷ་མོའི་གཟུགས་སུ་བསྒོམ་པ་ནི་ལས་ཀྱི་ཕྱག་རྒྱ། རང་སྣང་གི་ལྷ་མོར་བསྒོམ་པ་ནི་ཡེ་ཤེས་ཀྱི་ཕྱག་རྒྱ། ལུས་ལ་བཀོད་པའི་ཧཱུྃ་སོགས་ཆོས་ཀྱི་ཕྱག་རྒྱ། ས་བོན་སོགས་ལས་རྫོགས་པ་དཀྱིལ་འཁོར་གྱི་འཁོར་ལོ་འདུས་པའི་ལྷ་སྤྲོ་བ་དང་བསྡུ་བ་ལ་སོགས་པའི་བྱེད་པ་ཅན་དང༌། སྤྲོས་པའི་དཀྱིལ་འཁོར་གྱི་ལྷ་ཚོགས་ནི་དམ་ཚིག་གི་ཕྱག་རྒྱ། བདག་ཉིད་གཙོ་བོ་ལྷའི་སྐུར་བསྒོམ་པ་ནི་ཕྱག་རྒྱ་ཆེན་པོའོ། །རྫོགས་རིམ་ལ་མཚོན་ན་ཕྱི་རོལ་གྱི་ཤེས་རབ་མ་ནི་ལས་ཀྱི་ཕྱག་རྒྱ། ནང་གི་ཤེས་རབ་མ་ཨ་བ་དྷཱུ་ཏཱི་སྟོང་ཉིད་དང་རོ་གཅིག་པའི་ལྷན་སྐྱེས་ཀྱི་ངོ་བོའི་ཆོས་དབྱིངས་ནི་ཆོས་ཀྱི་ཕྱག་རྒྱ། བདེ་བ་ཆེན་པོའི་རང་བཞིན་གྱིས་བླ་ན་མེད་པའི་བྱང་ཆུབ་ཀྱི་སེམས་འབྲས་བུའི་ངོ་བོ་ནི་ཕྱག་རྒྱ་ཆེན་མོ་དང༌། ལྷ་རྣམས་སྣ་ཚོགས་པར་སྤྲོ་བ་ནི་དམ་ཚིག་གི་ཕྱག་རྒྱའོ། །
ཡང་འཁོར་བའི་བདེ་བ་ལམ་དུ་སྦྱོང་ཚུལ་ལ་མཚོན་ན། རྒྱུ་ལས་དགེ་མི་དགེ་ལས་འབྲས་བུ་རྣམ་སྨིན་བདེ་སྡུག་རྒྱ་ལས་འབུར་དུ་དོད་པ་ལྟར་འབྱུང་བ་ནི་ལས་རྒྱ། གཟུགས་སོགས་ཀྱི་ཆོས་སྟོང་ཉིད་ཀྱིས་རྒྱས་གདབ་པ་ཆོས་ཀྱི་ཕྱག་རྒྱ། སྟོང་ཉིད་དང་སྙིང་རྗེ་ཟུང་འཇུག་གི་ཡོན་ཏན་གྱི་ཚོགས་སྒྲུབ་ཅིང་སངས་རྒྱས་ཀྱི་ཞིང་སྦྱང་བ་བྱང་ཆུབ་སེམས་དཔའི་དམ་ཚིག་དང༌། སེམས་ཅན་ཡོངས་སུ་དག་པར་མཛད་པའི་ཕྲིན་ལས་ལས་མི་འདའ་བ་དེ་བཞིན་གཤེགས་པའི་དམ་ཚིག་གི་ཕྱག་རྒྱའོ། །དེ་ཐམས་ཅད་ཀྱི་རང་བཞིན་བདེ་སྟོང་ཟུང་འཇུག་ནི་ཕྱག་རྒྱ་ཆེན་པོའོ། །དེའང་ལམ་ལ་སྦྱར་ན་ལས་རྒྱ་ལ་བརྟེན་ནས་དབང་གསུམ་པ་མན་ཆད་བསྐུར་བས་སྒྲུབ་པ་པོ་ཆགས་ལམ་བསྟེན་པར་ལས་སུ་རུང་བ་ནི་ལས་ཀྱི་ཕྱག་རྒྱ། དཔེ་དབང་གསུམ་པས་མཚོན་པའི་དོན་དབང་བཞི་པ་ཐོབ་ནས་ཆོས་ཉིད་མཁའ་ལྟར་རྟོགས་པ་ནི་ཆོས་ཀྱི་ཕྱག་རྒྱ། དེའི་དོན་བསྒོམས་པས་རླུང་སེམས་ལས་སུ་རུང་སྟེ་ལས་སམ་ཡེ་ཤེས་ཀྱི་ཕྱག་རྒྱ་དང་སྦྱར་ཡང་འཛག་པ་མེད་པ་ནི་དམ་ཚིག་གི་ལས་རྒྱ། དེ་ལ་བརྟེན་ནས་བདེ་བ་ཆེན་པོའི་གོ་འཕང་རྟོག་པ་ཐམས་ཅད་དང་བྲལ་བ་སྟོང་པ་ཉིད་ཀྱི་ཡེ་ཤེས་དྲི་མ་མེད་པ་ཆོས་ཀྱི་དབྱིངས་དང་རོ་གཅིག་ཏུ་གྱུར་པ་ནི་ཕྱག་རྒྱ་ཆེན་པོའོ། །དེ་སྐད་དུ་རྡོར་ཕྲེང་ལས།
ཆོས་དང་ལས་དང་དམ་ཚིག་དང༌། །
ཕྱག་རྒྱ་ཆེན་པོ་མངོན་པར་བརྗོད། །
ལས་ཀྱི་རྣམ་སྨིན་ས་པ་ཡིས། །
འབྲས་བུ་རྒྱས་བཏབ་ལྟ་བུར་གནས། །
གང་ཡང་འདིར་ནི་ལས་གང་གི། །
དེ་འབྲས་ཇི་ལྟ་བ་བཞིན་འགྱུར། །
ཆོས་རྣམས་རང་བཞིན་མེད་པ་ཉིད། །
རང་བཞིན་གྱིས་ནི་རྒྱས་བཏབ་གནས། །
དམ་ཚིག་རང་གི་ཡོན་ཏན་དངོས། །
རྒྱལ་སྲས་རྣམས་ཀྱིས་རྒྱས་བཏབ་པ། །
སྟོང་དང་སྙིང་རྗེ་མི་ཕྱེད་པ། །
སངས་རྒྱས་ཞིང་ནི་རྣམ་སྦྱོང་བ། །
དེ་བཞིན་གཤེགས་པའི་དམ་ཚིག་ནི། །
ཡོངས་སུ་དག་པར་མཛད་པའི་ལས། །
དེ་ཡི་རང་བཞིན་རང་བཞིན་མེད། །
ཕྱག་རྒྱ་ཆེན་པོ་ཞེས་ནི་བརྗོད། །
ལས་ཀྱི་ཕྱག་རྒྱ་ཡོངས་ཤེས་ན། །
སྔགས་པ་ལས་རུང་ཐོབ་པ་སྐྱེ། །
སློབ་དཔོན་ཤེས་རབ་དབང་བསྐུར་ན། །
ཇི་ལྟར་དཔེས་མཚོན་མཚན་ཉིད་ནི། །
རྡོ་རྗེ་སེམས་དཔའ་རབ་དངོས་དོན། །
སྙིང་རྗེའི་བསམ་པས་གསལ་བ་ནི། །
དེ་ལས་ངེས་པར་ཐོབ་ནས་ནི། །
ཆོས་ཉིད་ནམ་མཁའ་ངེས་པར་བྱེད། །
དེ་ལྟར་དེ་ཉིད་ཡེ་ཤེས་ནི། །
དེ་ལྟར་རྣལ་འབྱོར་མ་མཚན་ཉིད། །
དམ་ཚིག་རྩེ་གཅིག་ལ་མཁས་པ། །
རླུང་གི་དེ་ཉིད་ཕ་རོལ་སོན། །
དཔལ་ལྡན་འདུས་པའི་དོན་བསླབ་པ། །
ངག་འཇམ་ཤེས་རབ་ལྡན་པ་དང༌། །
མིག་ཡངས་པ་ཡི་བུ་མོ་རྙེད། །
གཟུགས་དང་ལང་ཚོས་རྣམ་པར་བརྒྱན། །
ཇི་ལྟར་སྦྱོར་བ་མངོན་རྟོགས་པར། །
ཕྱག་རྒྱ་ལྷན་ཅིག་སྒྲུབ་པར་བྱེད། །
དེ་ནས་དེ་ཉིད་ཐོབ་པ་ནི། །
ཕྱག་རྒྱ་ཆེན་པོའི་མཚན་ཉིད་དོ། །
ཞེས་གསུངས་སོ། །གཞན་ཡང་ལྟེ་བ་དང་སྙིང་ག་དང་མགྲིན་པ་སྤྱི་བོ་བཞི་ལ་མས་བརྟན་གྱི་བདེ་བ་ཐོབ་པའི་ཡོན་ཏན་གྱི་ཁྱད་པར་ལས་འབྱུང་བ་བཞི་དག་པའི་ངོ་བོའི་རྣམ་ཐར་བཞི་དང༌། ཚད་མེད་བཞི་དང༌། ཕ་རོལ་ཏུ་ཕྱིན་པ་ལྷག་མ་བཞིའི་ངོ་བོའི་ཡུམ་བཞིའི་བྱ་བ་བྱེད་པའི་རེག་པ་འབྱུང་ལ་དེ་ལ་ཕྱག་རྒྱ་བཞིར་བཞག་པ་ཡང་ཡོད་དོ། །དེ་ལ་སོ་སོའི་ངེས་ཚིག་ནི། འོ་དང་འཁྱུད་པ་ལ་སོགས་པའི་ལས་བྱེད་པས་ན་ལས། དགའ་བདེ་སྟེར་བ་དང་ཆོས་རྣམས་ལ་དེས་རྒྱས་འདེབས་པས་མུ་དྲ་སྟེ་ལས་ཀྱི་ཕྱག་རྒྱའོ། །སེམས་འཛིན་པའམ་གདུལ་བྱ་རྗེས་སུ་འཛིན་པས་དྷརྨ་སྟེ་ཆོས་རྒྱ། འདའ་བར་བྱ་བ་མ་ཡིན་པའམ་འདུས་པའམ་ཡང་དག་པར་རྟོགས་པས་ན་དམ་རྒྱ། རྒྱའང་ཡིན་ལ་ཡོན་ཏན་གྱི་ཆེ་བའང་ཡིན་པས་མ་ཧཱ་སྟེ་ཆེན་པོའི་རྒྱའོ། །
ཕྱག་ནི་ལོ་པཎ་རྒྱལ་པོས་བཀས་བཅད་ཀྱིས་བཅུག་ཟེར་ཡང་ལག་པ་ལྟར་བྱེད་པོ་དང་འབྲེལ་བས་གང་གིས་བྱས་ན། བཅོམ་ལྡན་འདས་རྡོ་རྗེ་འཆང་ཆེན་པོ་ཉིད་ཀྱིས་རྒྱས་འདེབས་པར་མཛད་པས་བཅོམ་ལྡན་འདས་ཀྱི་ཕྱག་གི་རྒྱ་ཞེས་དོན་ལ་གནས་པ་ནི་རྗེ་བཙུན་ཏཻ་ལོ་ནཱ་རོའི་མན་ངག་གི་བཤད་པའོ། །གཉིས་པ་སྐྱེས་ཟིན་གྱི་ལམ་ལ་བོགས་འབྱིན་པའི་སྤྱོད་པ་འདི་ལ་གཙོ་བོར་རིག་མའི་འདོད་ཡོན་ལ་ལོངས་སྤྱོད་པའི་ཆ་ནས་ཡིན་ན་དབང་དུས་ནས་བཟུང་ཆགས་པ་ལམ་བྱེད་ཁོ་ནར་ཡོད་ན་དེ་ལས་ལོགས་སུ་སྤྱོད་པ་གཞན་ཅི་དགོས་སྙམ་ན། སྤྱོད་པ་གསུམ་ལ་མ་བསླབ་པར་ཚེ་འདི་ཉིད་ལ་མི་སློབ་པའི་བྱང་ཆུབ་མི་འཐོབ་ཅིང་རང་གཞན་གྱི་དོན་རྒྱ་ཆེན་པོ་མི་འགྲུབ་པས་སྤྱོད་པ་གསུམ་པོ་ལ་ངེས་པར་བསླབ་དགོས་ཏེ། རིམ་པ་༼ཀླུས༽གཉིས་པར།
རང་བཞིན་སྣང་བའི་དབྱེ་ཤེས་ཤིང༌། །
དེ་ཉིད་བཞི་པ་ལ་བརྟེན་པ། །
གང་ཞིག་རྣམ་གསུམ་ལ་མི་སློག །
དེས་ནི་འབྲས་བུ་མྱུར་འཐོབ་མིན། །
ཇི་ལྟར་ཤིང་ལ་མེ་གནས་པ། །
མ་གཙུབ་བར་དུ་འབྱུང་མི་འགྱུར། །
དེ་བཞིན་བྱང་ཆུབ་བསླབ་བྲལ་བ། །
ཚེ་འདི་ཉིད་ལ་འབྱུང་མི་འགྱུར། །
ཞེས་གསུངས་པའི་ཕྱིར། རིག་མའི་འདོད་ཡོན་ཙམ་ལ་ལོངས་སྤྱོད་པ་གཅིག་པུར་མ་ཟད་བདེ་བ་མཐའ་ཡས་པ་བསྐྱེད་པའི་འདོད་ཡོན་ལ་བརྟེན་པའི་སྤྱོད་པ་རྩེ་ཞིང་རོལ་པ་སྟེ་ཨ་ར་ལི་རྒྱ་ཆེན་པོ་ལ་བསླབ་དགོས་པ་ཡིན་ནོ། །འོ་ན་སྤྱོད་པ་འདིས་བསྐྱེད་རིམ་ལ་བོགས་དབྱུང་བའི་ཆེད་དུ་བྱ་བ་ཡོད་དམ་ཞེ་ན། སྤྱོད་པ་སྔ་མ་གཉིས་ནི་བསྐྱེད་རིམ་གྱི་བོགས་འདོན་དུ་བྱ་བར་ཡང་གསུངས་ཏེ། སྒྲོན་གསལ་ལས། སྒྲུབ་པ་མཆོག་དང་ཐ་མལ་པ་ལ་གནས་ཤིང་སྤྲོས་པ་དང་བཅས་པ་ལ་སོགས་པའི་སྤྱོད་པ་གསུམ་ལ་གོམས་པ་ཉམས་འོག་ཏུ་ཆུད་པའི་རྣལ་འབྱོར་པས་ཞེས་གསུངས་པའི་ཕྱིར། སྒྲུབ་པ་ཐ་མལ་པ་ལ་གནས་པ་ནི་བསྐྱེད་རིམ་པ་ལ་དགོངས་སོ། །རྫོགས་རིམ་གྱི་སྤྱོད་པ་འདི་ལ་ཡང་མ་རྒྱུད་ནས་ཇི་ལྟར་གསུངས་པ་དང༌། ཕ་རྒྱུད་གཙོ་བོར་བྱས་པའི་ལུགས་གཉིས་ལས། དང་པོ་ལ་ནི་སྤྱོད་པ་དང་ཉེ་རྒྱུ་གཉིས་སུ་ཕྱེ་སྟེ་སྤྱོད་པ་ལའང་ཀུན་འདར་དང་ཀུན་བཟང་གི་སྤྱོད་པ་གཉིས་སུ་ཕྱེ་ནས་དེ་ལ་དྲོད་ཆུང་ངུ་ཐོབ་ནས་ཀུན་འདར་གསང་ནས་སྤྱོད་པས་དྲོད་འབྲིང་སྐྱེ་ལ། དེ་སྐྱེས་པས་ཀུན་འདར་གྱི་སྤྱོད་པ་འཇིག་རྟེན་པའི་མངོན་དུ་སྤྱོད་པས་དྲོད་ཆེན་པོ་འཐོབ་ལ་དྲོད་ཆེན་པོ་ཐོབ་ནས་ཀུན་ཏུ་བཟང་པོའི་སྤྱོད་པ་འཇིག་རྟེན་པའི་མངོན་དུ་སྤྱད་ནས་སྤྱོད་པ་འདི་ནི་ས་མཚམས་འདི་ནས་བཟུང་སྟེ་འཚང་རྒྱ་གའི་བར་དུ་སྤྱད་པ་ན་ཕྱོགས་ལས་རྣམ་རྒྱལ་གྱི་སྤྱོད་པའམ་རྒྱལ་ཚབ་ཆེན་པོའི་སྤྱོད་པ་དང་ཚོགས་བདག་ཆེན་པོའི་སྤྱོད་པ་ཞེས་བརྗོད་དོ། །
དྲོད་འབྲིང་པོས་ཀུན་འདར་སྤྱོད་ཀྱང་དབང་པོ་རྟུལ་ཏེ་དྲོད་ཆེན་པོ་མ་ཐོབ་ན་དྲག་ཤུལ་གྱི་སྒྲུབ་པ་ཆེན་པོ་ཟླ་བ་བཅོ་བརྒྱད་བྱེད་པ་དང༌། དེས་ཀྱང་མ་གྲུབ་ན་ལྷ་གནད་ལ་འབོར་བའི་ཆོ་ག་བྱ་བ་དང༌། དེ་ནས་དྲོད་ཆེན་པོ་ཐོབ་ནས་བརྟན་པར་བྱེད་པ་ལ་ཟླ་བ་ཕྱེད་ཀྱི་སྤྱོད་པ་བྱེད་པའང་གསུངས་སོ། །དེས་ན་སྤྱོད་པ་འདི་ནི་ཡུལ་ཆེན་པོ་སོ་བདུན་ལ་སོགས་པར་སྤྲུལ་པའི་དཀྱིལ་འཁོར་པ་རྣམས་དང་སྐལ་བ་མཉམ་པར་ཧེ་རུ་ཀ་དང་རྣལ་འབྱོར་མའི་བཅོས་མ་མིན་པའི་ང་རྒྱལ་གྱིས་ཞུགས་ནས་ཆོས་ཐམས་ཅད་མཉམ་པ་ཉིད་ཀྱི་རྣལ་འབྱོར་གྱིས་འདོད་པའི་ཡོན་ཏན་བདེ་སྟོང་ཆེན་པོ་བསྐྱེད་པར་བྱིན་གྱིས་བརླབས་ཏེ་ལོངས་སྤྱོད་ནས་རང་དང་རང་གི་དམ་ཚིག་གཅིག་པའི་སྐལ་ལྡན་གྱི་སློབ་མ་ཕྱག་རྒྱ་གྲོགས་བཅས་ཀྱི་རྒྱུད་ལ་ཚོགས་སྤེལ་ཞིང་སྒྲིབ་པ་སྦྱངས་ནས་རྫུ་འཕྲུལ་དང་མངོན་པར་ཤེས་པའི་སྟོབས་ཀྱིས་རྩེ་ཞིང་རོལ་པར་བྱེད་དོ། །ཉེ་རྒྱུ་ནི་མཐོང་ལམ་མ་ཐོབ་པ་འཐོབ་བྱེད་དང་འཚང་རྒྱ་ག་མ་རིག་མ་ལ་བསྟེན་ནས་ལམ་དུས་མཐར་ཕྱིན་པའི་དབང་ངམ། འབྲས་དུས་ཀྱི་དབང་གསུམ་པའི་ལམ་གྱི་འཚང་རྒྱ་རྒྱུའི་དངོས་ཀྱི་ཉེར་ལེན་དུ་གྱུར་པའི་སྤྱོད་པ་ཁྱད་པར་ཅན་ཞིག་གོ། །གཉིས་པ་ཕ་རྒྱུད་པས་སྤྲོས་བཅས་ཀྱི་སྤྱོད་པ་དང་སྤྲོས་མེད་ཀྱི་སྤྱོད་པ་དང་ཤིན་ཏུ་སྤྲོས་མེད་ཀྱི་སྤྱོད་པ་དང་གསུམ་ལས། སྤྱོད་པ་གསུམ་པོ་འདི་རྫོགས་རིམ་རིམ་པ་ལྔ་པོ་གང་དང་གང་བོགས་གང་དང་གང་གི་སྐབས་ནས་འབྱིན་བྱེད་དུ་འགྱུར་ཞེ་ན། སེམས་དབེན་ཐོབ་ནས་སྒྱུ་ལུས་འགྲུབ་པའི་ཆེད་དང༌། སྒྱུ་ལུས་གྲུབ་ནས་སློབ་པའི་ཟུང་འཇུག་འཐོབ་པའི་ཆེད་དང༌། སློབ་པའི་ཟུང་འཇུག་ཐོབ་ནས་མི་སློབ་པའི་ཟུང་འཇུག་འཐོབ་ཕྱིར་དུ་སྤྱོད་པ་ཡིན་ལ། དང་པོ་གཉིས་ནི་སོ་སོ་སྐྱེ་བོའི་དུས་སུ་སྤྱོད་ལ། ཐ་མ་ནི་འཕགས་པར་སྤྱོད་པ་ཡིན་ཏེ།
འོ་ན་སྤྱོད་པ་གསུམ་ག་གང་ཟག་གཅིག་གིས་རིམ་ཅན་ཁོ་ནར་བསླབ་དགོས་སམ་ཞེ་ན། སྤྱོད་བསྡུས་ལས། དེ་བཞིན་གཤེགས་པ་དང༌། རྡོ་རྗེ་འཆང་གི་དབུགས་དབྱུང་ཇི་སྐད་བསྟན་པའི་དེ་བཞིན་གཤེགས་པ་ཐམས་ཅད་ཀྱི་ཨཱ་ར་ལི་རྒྱས་པ་ནི་སྤྲོས་བཅས་དང༌། རྟག་ཏུ་ཁྱབ་པ་ལ་དགོངས་པའི་དབང་དུ་འགའ་ཞིག་ལ་རོལ་བ་ནི་སྤྲོས་མེད་དང༌། འདུ་འཛི་ཐམས་ཅད་སྤངས་ནས་བསམ་གཏན་གྱི་ཟས་འབའ་ཞིག་གིས་གནས་པ་ཞིག་ཡེ་ཤེས་ཀྱི་ཕྱག་རྒྱ་དང་སྙོམས་པར་འཇུག་པ་གོམས་པར་བྱ་བ་ནི་ཤིན་ཏུ་སྤྲོས་མེད་ཀྱི་སྤྱོད་པ་དང༌། ཤིང་དང་ཏཱ་ལའི་ལོ་མ་དང་རས་བལ་གསུམ་ཚིག་པས་ཐལ་བར་འགྲོ་བ་ལ་ཁྱད་པར་མེད་པ་བཞིན་དུ་སྤྱོད་པ་གསུམ་ཆར་གྱིས་ཀྱང་རྡོ་རྗེ་འཆང་གི་གོ་འཕང་འགྲུབ་པ་དང༌། ཆུང་འབྲིང་ཆེན་པོའི་དབྱེ་བ་དང༌། ན་ཚོད་དང་མཐུན་པར་སྤྱོད་པ་གསུམ་ལ་སློབ་པར་གསུངས་པའི་ཕྱིར། སྤྱོད་པ་གསུམ་པོ་རེ་རེས་ཀྱང་འབྲས་བུ་འགྲུབ་ལ། གསུམ་ག་རིམ་ཅན་དུ་སྒྲུབ་པའི་མཐུ་ཐོབ་ན་ནི་མཆོག་ཏུའང་འགྱུར་ལ་ཤིང་སོགས་གསུམ་ཚིག་དཀའ་སླ་ཡོད་པ་བཞིན་སྤྱོད་པ་གསུམ་གྱིས་ཀྱང་འགྲུབ་དཀའ་སླ་ཡོད་པ་དང༌། འདོད་ཆགས་དང་ཡོ་བྱད་དང་ན་ཚོད་ཆུང་འབྲིང་ཆེ་བས་ཀྱང་སྤྱོད་པ་དེ་གསུམ་གང་ཉམས་སུ་ལོན་པ་དང་སྦྱར་ནས་སྤྱོད། དེའང་སྤྲོས་བཅས་ཀྱི་སྤྱོད་པ་ནི་ཚོགས་ཁང་རིམ་པ་གསུམ་པའི་སྟེང་མར་བདག་ཉིད་དཀྱིལ་འཁོར་གྱི་བདག་པོའི་ཚུལ་དུ་འདྲ་འབག་གིས་འདུག་ནས་རིག་མ་ཉི་ཤུའང་ལྷ་དེ་དག་གི་འདྲ་འབག་གི་ལྷན་ཅིག་ཏུ་འདོད་པའི་ཡོན་ཏན་ལྔ་ལ་ཕྱག་རྒྱ་དང་གར་དང་བརྡ་དང་བརྡའི་ལན་ལ་སོགས་ཀྱིས་ཉིན་མཚན་དུ་རྩེ་ཞིང་རོལ་པས་དགའ་བ་བཞིས་ཡིད་རབ་ཏུ་དྲངས་ཏེ་རྒྱལ་པོ་ཨིནྡྲ་བྷཱུ་ཏི་བཞིན་དུ་ཕུང་པོའི་ཁོག་པ་བརྗེས་ཏེ་རྡོ་རྗེའི་ལུས་སུ་གྱུར་ནས་བཙུན་མོའི་མཆོག་དང་ལྷན་ཅིག་མི་སྣང་བར་འགྱུར་ཏེ། དབང་ཕྱུག་གི་ཡོན་ཏན་བརྒྱད་དང་ལྡན་པས་མཆོག་གི་དངོས་གྲུབ་ཐོབ་ནས་སངས་རྒྱས་ཀྱི་ཞིང་རབ་འབྱམས་ལ་རོལ་པའོ། །ཚུལ་དེའང་འདུས་པའི་རྩ་རྒྱུད་ལས།
སྐུ་གསུང་ཐུགས་ཀྱི་རྡོ་རྗེ་རྣམས། །
ལུས་དང་ངག་སེམས་བསྒོམ་པ་ནི། །
རང་ཚུལ་ཉིད་ཀྱིས་དེ་བྱས་ཏེ། །
དེ་ལྟར་དངོས་གྲུབ་འཐོབ་པར་འགྱུར། །
ཞེས་དང༌། སྤྱོད་བསྡུས་ལས།
རང་གི་ལྷ་དང་ལྡན་པ་ཡི། །
བུད་མེད་དག་ནི་ལེགས་བསླབ་པ། །
སྐལ་བཟང་རང་གི་ཕྱག་རྒྱའི་མཚན། །
ཚོགས་ཀྱི་འཁོར་ལོར་བརྟག་པར་བྱ། །
ཞེས་གསུངས་པས། དཀྱིལ་འཁོར་འདིར་སློབ་མ་ལ་དབང་བསྐུར་བར་མཉམ་སྦྱོར་རྩ་རྒྱུད་དུ་བཤད་ཅིང༌། མདོར་ན་རང་གཞན་གྱི་དོན་སྒྲུབ་པའི་ཚར་གཅོད་དང་རྗེས་འཛིན་གྱི་སྤྱོད་པ་མ་ལུས་པ་ལ་སྤྱོད་པར་བྱེད་དོ། །སྤྲོས་མེད་ཀྱི་སྤྱོད་པ་ནི། དབེན་ཅིང་ཡིད་འོང་གི་གནས་སུ་རིག་མ་ལྔའམ་ཡང་ན་གཅིག་ཀྱང་རུང་སྟེ། དེ་དག་ལ་བརྟེན་ནས་འདོད་ཡོན་ལམ་དུ་བྱས་པས་ཕྱག་རྒྱ་ཆེན་པོའི་གོ་འཕང་སྒྲུབ་པའོ། །ཤིན་ཏུ་སྤྲོས་པ་མེད་པའི་སྤྱོད་པ་ནི། དབེན་པར་ཁ་ཟས་སྒྲུབ་བོ་གནོད་སྦྱིན་མ་མངག་གཞུག་ཏུ་བསྒྲུབས་པས་ལོངས་སྤྱོད་སྦྱར་བའམ། སྦྱིན་བདག་འབྱོར་ལྡན་གྱི་འཚོ་བའམ། ཡོ་བྱད་མ་འབྱོར་ཡང་ལུས་འཚོ་ཙམ་ལ་བརྟེན་ནས་འཁོར་བའི་སྡུག་བསྔལ་དྲན་པས་ཚེ་འདིའི་འདུ་འཛི་སྤངས་ནས་འཇིག་རྟེན་པའི་དངོས་གྲུབ་ལ་བལྟོས་པ་མེད་པར་མཚན་མོར་འོད་གསལ་ཡེ་ཤེས་ཀྱི་ཚོགས་ལ་འཇུག་པ་དང༌། ཉིན་མོར་དེ་ལས་ལྡང་བ་སྒྱུ་ལུས་བསོད་ནམས་ཀྱི་ཚོགས་གསོག་པ་འབའ་ཞིག་གི་ཆེད་དུ་ལུས་སྲོག་བལྟོས་པ་མེད་པར་གཏོང་བ་སྟེ། ཕྱག་རྒྱའི་ཁྱད་པར་ནི་སྙིང་གར་གནས་པའི་ཡེ་ཤེས་ཀྱི་ཕྱག་རྒྱ་དང་ལྷན་ཅིག་སྙོམས་པར་ཞུགས་ནས་མཆོག་གི་གོ་འཕང་རྫོགས་པར་བྱེད་པའོ། །
སྤྱོད་པ་འདི་ནི་སྤྱོད་པ་རྣམས་ཀྱི་མཆོག་ཡིན་ཏེ། སྒྲོན་གསལ་ཆག་འགྱུར་ལས། སྤྱོད་པ་དེ་རྣམས་ཀྱི་མཆོག་ནི་བྷུ་སུ་ཀུའི་སྤྱོད་པའོ། །ཞེས་དང༌། ཁམས་གསུམ་གྱི་སྐྱོབ་པ་འབྲི་གུང་པའི་ཞལ་སྔ་ནས། སྔགས་བླ་མེད་ཀྱི་རྫོགས་རིམ་གྱིས་ཡང་དག་པའི་མཐའ་མངོན་དུ་བྱེད་པ་ལ་ཤིན་ཏུ་སྤྲོས་མེད་བྷུ་སུ་ཀུའི་སྤྱོད་པ་མེད་ན་ཞི་བ་ཉན་རང་དུ་གོལ་ཞེས་རྡོ་རྗེའི་གསུང་དྲི་མ་མེད་པའོ། །སྤྱོད་པ་འདི་སྤྱོད་པའི་མཆོག་ཡིན་པའི་ཤེས་བྱེད་བླ་ན་མེད་པ་ནི་རྗེ་བཙུན་མར་མི་དྭགས་པོའི་བཀའ་བརྒྱུད་འདི་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདིར་བརྙེས་པ་ས་ཆེན་པོའི་རྡུལ་གྱིས་མི་གཞལ་བར་བྱོན་པ་ཕལ་ཆེ་བ་ནི་ཉན་ཐོས་ཀྱི་དགེ་ཚུལ་སློང་གི་བསླབ་པ་ལ་གུས་པར་མཛད་ནས་ཤིན་ཏུ་སྤྲོས་མེད་ཀྱི་སྤྱོད་པས་ཕྱག་རྒྱ་ཆེན་པོའི་རྟོགས་པ་མཐར་ཕྱིན་པར་མཛད་དོ། །ཡང་འདི་ལྟ་བུའི་དུས་དང་རབ་ཏུ་བྱུང་བའི་ལས་དང་པོ་པ་དངོས་སུ་ཕྱག་རྒྱ་བསྟེན་ན་དགོས་པའི་ཕན་ཡོན་ལས་དགག་བྱ་སྐྱོན་ཆེ་བའི་སྐབས་སུུ་རིག་མ་བསྟེན་པའི་དམ་ཚིག་མི་ཉམས་པར་བྱེད་པའི་ཆེད་དུ་ནི་ཡིད་ཀྱིས་བསྒོམ་པས་ཀྱང་འགྲུབ་སྟེ། ཇི་སྐད་དུ།
ཡེ་ཤེས་ཕྱག་རྒྱ་བྱིན་བརླབས་ནས། །
ཁྱེད་ཀྱིས་འདོད་པ་ལྔ་རྣམས་སྤྱོད། །ཅེས་དང༌།
ཡིད་ཀྱི་ལུས་ནི་བརྟན་པ་ཉིད། །
ཕྱག་རྒྱའི་དམ་ཚིག་རབ་ཏུ་བསྒྲགས། །
ཞེས་འབྱུང་ལ། ཡིད་ཀྱིས་བསྒོམ་པ་དེ་ལ་ཆེས་ཆེར་ཆགས་པ་མ་བསྐྱེད་ན་སྐབས་དེའི་དོན་མི་འགྲུབ་པས། ཇི་སྐད་དུ། 
འདོད་ཆགས་དམ་ཚིག་ཡིན་པར་བཤད། །
ཆོས་ཀྱི་ཆགས་པ་ཡིད་འོང་བ། །
ཞེས་འབྱུང་བའི་ཕྱིར་རོ། །འདིར་འདི་ཤེས་དགོས་ཏེ། སྙིང་པོ་གསང་དོན་དུ་ཕྱག་རྒྱ་དབང་ལམ་འབྲས་བུའི་དུས་གསུམ་ལས། དང་པོ་གཉིས་སུ་བསྟེན་ཀྱང་ཐ་མར་མ་བསྟེན་ན་མི་འགྲུབ་པ་དང༌། ཐ་མར་བསྟེན་ན་དང་པོ་གཉིས་སུ་མ་བསྟེན་ཀྱང་འགྲུབ་པ་དང༌། གྲོལ་བའི་རྐྱེན་གྱི་ཕྱག་རྒྱའང་མིའི་བུ་མོ་ཁོ་ནའི་རྟེན་ལ་དགོས་པར་བཤད་པ་ནི་ཚེ་འདི་ཁོ་ནར་འཚང་རྒྱ་བའི་དབང་དུ་བྱས་ནས་མ་རྒྱུད་ཀྱི་དགོངས་པ་གཙོ་ཆེར་བཤད་པ་ཡིན་ཏེ། དེའང་དང་པོར་དབང་ལམ་གྱི་སྐབས་སུ་རྟེན་དགེ་སློང་ཡིན་པ་ལ་སོགས་ཀྱིས་བསྟན་པ་ལ་གནོད་པའི་དགག་བྱ་ཆེན་པོ་དང་ལྡན་ན་ཕྱག་རྒྱའི་ལམ་ལ་མ་བསྟེན་པར་རང་འོད་ཀྱི་རིག་མ་དང་དམ་ཚིག་གི་ཕྱག་རྒྱ་གཏུམ་མོས་འཁྱུད་པའི་བྱང་སེམས་ཞུ་བའི་ཐབས་ལ་བསྟེན་ཀྱང་འཚང་རྒྱ་ཀ་མར་རྟོགས་པ་མཐར་ཕྱིན་པས་བསྟན་པ་ལ་གནོད་པའི་དགག་བྱ་སོགས་དང་ཡང་བྲལ། བདེ་བའི་རྐྱེན་དེ་ལ་མ་བལྟོས་པར་བདེ་ཆེན་ལྷན་ཅིག་སྐྱེས་པ་སྒྲིབ་བྲལ་གྱི་སྐུ་དང་ཡེ་ཤེས་ཀྱང་མི་འབྱུང་བས་ཕྱག་རྒྱའི་རྟེན་འབྲེལ་ལ་མི་བལྟོས་ཀ་མེད་པའི་ཕྱིར། དཔེར་ན་བ་ཀུ་ལའི་ཤིང་ལ་བུ་རམ་གྱི་ཆང་བུད་མེད་ཀྱི་ཁས་གཏོར་ན་སྒྲ་དང་བཅས་པར་མེ་ཏོག་འབྱིན་པ་དང༌། ཤིང་མྱ་ངན་མེད་པའི་མེ་ཏོག་འབྲས་བུ་མི་འབྱུང་བ་ལ་བུད་མེད་ལང་ཚོ་ལ་བབས་པས་རྐང་པ་རྒྱ་སྐྱེགས་ཀྱི་ཁུ་བས་བསྐུས་ཤིང་རྐང་གདུབ་དང་ལྡན་པར་བསྣུན་ན་མེ་ཏོག་དང་འབྲས་བུ་དམར་པོར་འབྱུང་བ་བཞིན་དངོས་པོའི་ཆོས་ཉིད་དོ། །
ཤིན་ཏུ་བླུན་པ་དག་ནི་དངོས་པོའི་ཆོས་ཉིད་ལ་འཐད་པ་ཅི་ལྟར་ཡོད་ཀྱི་རྒྱུ་མཚན་འདྲི་བར་བྱེད་དེ། མེ་ཚ་ཞིང་སྲེག་པར་གྲུབ་པའི་རྒྱུ་མཚན་ཅི་ཞིག་སྨྲ་བར་ཡང་མཐོང་བའི་ཕྱིར། དངོས་པོའི་ཆོས་ཉིད་མངོན་སུམ་པ་ལའང་ངེས་པའི་ཤེས་པ་མི་སྐྱེ་བ་ལ་ནི་གསང་སྔགས་ཀྱི་ཟབ་གསང་བདེ་བའི་རྐྱེན་ལ་མ་བལྟོས་པར་བདེ་སྐུ་མི་འབྱུང་བའི་འབྲེལ་པ་འདྲི་བ་སྲིད་པ་ལ་ནི་ལམ་འདི་ཤིན་ཏུ་སྦ་ཞིང་གསང་བར་བྱའོ། །ངེས་པར་མིའི་བུ་མོ་དགོས་པའང་རང་ལས་སྐལ་བ་དམན་པའི་ཀླུ་མོ་སོགས་ལ་ཆགས་པ་མི་སྐྱེ་བ་དང༌། ལྷའི་བུ་མོ་སོགས་ལའང་རིས་དང་སྐལ་པ་མི་མཐུན་པས་དེའི་ལུས་ཕུན་སུམ་ཚོགས་པའི་གཟི་བརྗིད་ཀྱིས་ཟིལ་གྱིས་ནོན་ཏེ་རང་ཉིད་ངོ་ཚ་བ་ལ་སོགས་པས་བསྒྲིབས་ན་བདེ་བ་འཕེལ་བའི་རྟེན་གྱི་ཁམས་ཞུ་བའི་ཆགས་པ་སྐྱེ་བ་ལ་གེགས་བྱེད་པ་དང༌། ལྷག་པར་རྡོ་རྗེའི་སྐུ་གང་ལས་སྒྲུབ་པའི་ལུས་རྟེན་དེ་ཐོབ་བྱེད་ཀྱི་ལྷན་ཅིག་བྱེད་རྐྱེན་གྱི་ཕྱག་རྒྱའང་ཁམས་དྲུག་ལྡན་གྱི་མིའི་ལུས་ཁོ་ནར་རག་ལས་པས་བསྔགས་པ་ཡིན་ཏེ། ཐབས་ཀྱི་ཁམས་དྲུག་གི་བདག་ཉིད་ཅན་གྱི་ལུས་ལ་ཡོད་པའི་རིགས་དྲུག་གི་ངོ་བོའི་བྱང་ཆུབ་ཀྱི་སེམས་ཞུ་བ་ལ་རིག་མ་ཁམས་དྲུག་གི་བདག་ཉིད་ཅན་གྱི་ལུས་ལ་ཡོད་པའི་རིགས་དྲུག་གི་བྱང་སེམས་བཞུ་ནུས་ཀྱི་དྲོད་དང་རེག་བྱ་དགོས་ལ། དེ་མིའི་རྟེན་ཅན་ཁོ་ན་ལས་གཞན་གྱི་འགྲོ་བ་ལ་མེད་པའི་ཕྱིར་རོ། །
དེ་ལས་གཞན་དུ་རྒྱུད་སྡེ་ཕ་མའི་གདུལ་བྱ་སོ་སོ་བའི་གང་ཟག་གི་ཁམས་རྒྱུད་མི་འདྲ་བའི་དབང་ལས་དམིགས་བསལ་མེད་པར་རྣམ་པ་ཀུན་ཏུ་ནི་དེ་ལྟར་འཆད་ན་མི་རུང་སྟེ། སྤྱོད་པ་གསུམ་གྱི་སྤྱོད་པ་ཐ་མའི་ཕྱག་རྒྱས་མ་ངེས་པའི་ཕྱིར་དང༌། འཆི་བ་ཆོས་སྐུའམ་བར་དོ་ལོངས་སྤྱོད་རྫོགས་སྐུར་འཚང་རྒྱ་བའི་ལམ་གྱི་རྣམ་གཞག་གིས་མ་ངེས་པའི་ཕྱིར་དང༌། དབང་པོ་རྟུལ་འབྲིང་རབ་གསུམ་ལ་ཕྱག་རྒྱ་གསུམ་དང་སྦྱར་བའི་ཕྱི་མ་གཉིས་ཀྱིས་མ་ངེས་པར་མཐོང་བའི་ཕྱིར། དང་པོ་གྲུབ་སྟེ། འདུས་པའི་རྩ་རྒྱུད་ལས།
བསམ་གཏན་མིག་གསུམ་རྡོ་རྗེ་ཅན། །
རང་གི་ཕྱག་རྒྱ་སེམས་ཀྱིས་བསམ། །
དེ་ལྟས་སངས་རྒྱས་ཀུན་མཁྱེན་པ། །
མཉེས་པར་འགྱུར་བ་གདོན་མི་ཟ། །
ཞེས་དང༌། སྒྲོན་གསལ་ལས། གལ་ཏེ་སྒྲུབ་པ་པོ་དང་རྗེས་སུ་མཐུན་པའི་ཕྱག་རྒྱ་མ་རྙེད་ན་དེའི་ཚེ་ཇི་ལྟ་བུ་བྱ་ཞེ་ན། སངས་རྒྱས་ཀྱི་གཙོ་བོ་ཞེས་བྱ་བ་ལ་སོགས་པ་གསུངས་ཏེ། སངས་རྒྱས་ཀྱི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་རང་གི་སྙིང་ག་ན་གནས་པ་ཕྱུངས་ལ། དེ་དང་ལྷན་ཅིག་སྙོམས་པར་འཇུག་པར་བྱ་སྟེ་ཞེས་གསུངས་པས། སྙིང་གར་སྣང་བ་གསུམ་རླུང་དང་བཅས་པ་འོད་གསལ་བར་ཐིམ་པའི་སྣང་བ་ཁྱད་པར་ཅན་ལས་སྐྱེས་པའི་རིག་མ་བཅོམ་ལྡན་འདས་མ་ལ་དགའ་བཞིའི་བདེ་བས་ཚོགས་བསགས་ཀྱི་མཐུ་ལས་མྱུར་བར་སྒྱུ་ལུས་ལོངས་སྐུའང་སྒྲུབ་པར་བྱེད་པའི་ཕྱིར་རོ། །གཉིས་པ་གྲུབ་སྟེ། ཚེ་འདིར་བསྐྱེད་རིམ་མཐར་ཕྱིན་པའམ་སྔོན་དུ་སོང་ནས་དབེན་གསུམ་མམ་སྲོག་རྩོལ་གྱི་ཡན་ལག་གི་འབར་བཞུའི་ཡེ་ཤེས་སྐྱེས་པ་ཚེའི་འཕེན་པ་ཟད་པ་སྤྱོད་པ་གསུམ་པོ་གང་ཡང་རུང་བ་ཚེ་འདིར་སྤྱོད་རྒྱུ་མ་བྱུང་བ་དེ་འཆི་བ་ཆོས་སྐུ་དང་བར་དོར་ལོངས་སྐུར་སྔར་གྱི་ལམ་ལ་གོམས་པ་ནན་ཏན་དུ་བྱས་པས་ཕྱིའི་ཕྱག་རྒྱ་ལ་མ་བལྟོས་པར་འཚང་རྒྱ་བའི་ཕྱིར་སྤྱོད་བསྡུས་ལས།
གལ་ཏེ་སྒྲུབ་པ་པོ་བདེན་པ་མཐོང་ཡང་སྔོན་གྱི་བག་ཆགས་ལ་གོམས་པའི་སྟོབས་ཀྱིས་ཞིང་ལས་དང་ཚོང་དང་བསྙེན་བཀུར་བ་ལ་སོགས་པས་གཡེངས་པས་སྤྱོད་པ་རྣམ་པ་གསུམ་སྤྱོད་པར་མི་བྱེད་པ་དང༌། སྒྲུབ་པ་པོ་གཞན་དག་འབྱོར་བ་མ་ཚང་བས་རྒྱུད་ལས་ཇི་སྐད་གསུངས་པའི་ཆོ་ག་རྫོགས་པར་བྱེད་མི་ནུས་པའི་ཕྱིར་མི་སྤྱོད་པ་དེ་དག་ནི་འཆི་བའི་དུས་བྱས་ནའང་སྲིད་པ་གཞན་དུ་འགྲོ་བར་འགྱུར་རམ། ཡང་ན་རྡོ་རྗེ་འཆང་ཉིད་འཐོབ་པར་འགྱུར་ཞེས་དྲིས་པའི་ལན་དུ། རྫོགས་པའི་རིམ་པ་རྟོགས་པར་གྱུར་པས་ཀྱང་ཐམས་ཅད་བྱས་ནས་འཇིག་རྟེན་དུ་མྱ་ངན་ལས་འདའ་བར་འགྱུར་བ་འདི་ལ་སོམ་ཉི་མི་བྱའོ། །ཞེས་སོ། །
འོ་ན་སྐབས་དེར་བདེ་བའི་རྐྱེན་མེད་པར་བདེ་སྐུ་ཅི་ལྟར་ཞེ་ན། སྙིང་གའི་དྷཱུ་ཏི་མཆོག་ཤེས་རབ་མ་ཨེའི་ནང་དུ་སྤྱི་བོ་དང་ལྟེ་བའི་བྱང་སེམས་དཀར་དམར་འཕྲད་པའི་བདེ་ཆེན་ཝཾ་མཆོག་བཟོད་དུ་མེད་པ་སྟོང་པ་བཞིས་འོད་གསལ་བར་བྱས་པ་ཉིད་ཀྱི་ནང་དོན་མཆོག་ཏུ་མི་འགྱུར་བའི་རེག་པ་ནི་དེའི་རྐྱེན་ཏེ་དེ་ནི་སྐབས་དེའི་ཕྱག་རྒྱའི་ལམ་དུ་ཤེས་པར་བྱའོ། །འདིར་ཙོང་ཁ་པ་ཆེན་པོས། འདིར་འཆི་དུས་ཀྱི་འོད་གསལ་མངོན་དུ་བྱས་པས་རིམ་པ་ལྔ་པའི་འོད་གསལ་གྱི་གོ་མི་ཆོད་པས་དེ་མངོན་དུ་བྱས་ནས་སླར་སྒྱུ་ལུས་བསྒྲུབ་སྟེ་དེའི་རྟེན་ལ་འོད་གསལ་སྒྲུབ་དགོས་པ་ལམ་གྱི་འགྲོས་ཡིན་པ་འདིར་ཡང་མཐའ་གཅིག་ཏུ་ཤེས་པར་བྱ་དགོས་པར་གསུངས་པ་ནི་བཀའ་བརྒྱུད་ཚད་མའི་ཞལ་གྱི་གདམས་པ་སྐལ་བ་མཆོག་གི་སྙན་དང་ཐུགས་སུ་མ་བྱོན་པའི་འབེལ་མཆིད་དུ་གོ་སྟེ། བླ་མ་མཆོག་གི་ཞལ་ལུང་ལས། སྤྱིར་ཚེ་གཅིག་ཏུ་འཚང་རྒྱ་བ་ལ་ལམ་གྱི་རིམ་པ་དེ་ལྟར་བཤད་ཀྱང་འདིར་རྣལ་འབྱོར་པ་འཆི་ཁ་སྔོན་ལེགས་པར་གོམས་པའི་སེམས་དབེན་གྱིས་རླུང་སེམས་ལེགས་པར་ལས་རུང་དུ་བྱས་པ་དེས་འཆི་སེམས་འོད་གསལ་དོན་དམ་བདེན་པ་སྟོང་པ་ཆེན་པོར་གཞུག་རིམ་ནས་དེ་དང་དབྱེར་མི་ཕྱེད་པའི་རླུང་ཀུན་རྫོབ་བདེན་པ་སྒྱུ་མའི་སྐུར་ལྡང་བ་ལྷན་ཅིག་༼ལྷན་ཅིག་བྱེད་ཚུལ་ལའང་འཆི་བའི་སྣང་མཆེད་ཐོབ་གསུམ་ལུགས་འགྱུར་གྱི་སྐབས་ནས་སྣང་བ་དེ་གསུམ་སྒྱུ་ལུས་ཀྱི་སྐུར་འཆི་ཁ་མའི་སེམས་དབེན་གྱི་ཏིང་ངེ་འཛིན་གྱིས་བསྐྱེད་ནས་སྒྱུ་ལུས་དེ་ཉིད་འཆི་སེམས་ཀྱི་འོད་གསལ་དུ་བཅུག་ནས་སླར་ལུགས་ཟློག་གི་སྣང་གསུམ་ཐོབ་པའི་སྒྱུ་ལུས་སུ་ལྡང་བའི་རྣམ་གཞག་འདི་མཆོག་ཏུ་གསང་བ་སྒྲུབ་པའི་བླ་མ་དམ་པ་བརྒྱུད་པ་གཞན་གྱི་གསུང་རབ་ནའང་སྣང་ངོ༌། །མཆན།༽ཏུ་བྱེད་པའི་འཕེན་པ་བཏབ་ནས་དེར་འགྲུབ་པ་ནི་བདེན་གཉིས་ཀྱི་རིམ་པ་ལྷན་ཅིག་པའི་ཉེ་ལམ་འགྲན་ཟླ་དང་བྲལ་བར་རྡོ་རྗེ་འཆང་གིས་བསྔགས་པའི་ཕྱིར་སྤྱོད་བསྡུས་ལས། དེ་བས་ན་དེ་ཁོ་ན་ཉིད་ཤེས་པ་ནི་རྐྱེན་མ་ཚང་བས་ཇི་སྐད་དུ་བཤད་པའི་སྤྱོད་པ་གལ་ཏེ་མ་སྤྱད་དུ་ཟིན་ཀྱང་ལྟ་བ་ཐམས་ཅད་རྣམ་པར་སྤངས་ནས་འཆི་བར་འགྱུར་བ་ནི་དོན་དམ་པའི་བདེན་པ་ཡིན་ལ། སྐྱེ་བ་ནི་ཀུན་རྫོབ་བདེན་པའོ་ཞེས་ཡང་དག་པར་མངོན་པར་རྟོགས་ནས་བརྒྱ་ལམ་ན་འོད་གསལ་བར་ཞུགས་ནས་ཐ་མལ་པའི་ཕུང་པོ་བོར་ནས་བདག་ལ་བྱིན་གྱིས་རློབ་པའི་རིམ་གྱིས་ལྡང་བར་བྱའོ་ཞེས་བསྟན་པའི་སེམས་བསྐྱེད་དེ། དེ་ཡིད་ལ་བྱེད་པས་གནས་པར་བྱེད་ན། དེ་སྐྱེ་བ་གཞན་དུ་ཡིད་ལ་བྱེད་པ་དེ་དོར་བར་མི་འགྱུར་རོ། །
དེ་བས་ན་ཐམས་ཅད་མཁྱེན་པར་འགྱུར་རོ་ཞེས་དང༌། ལྷག་པར་རྗེ་མར་པས་ཀ་དཔེ་གོང་མར། འཆི་བ་འོད་གསལ་ལས་ལངས་ནས་ཟུང་འཇུག་གི་སྐུ་ངོ་ཤེས་པར་བྱའོ། །དེ་ལ་བར་དོ་དགུག་པ་ལ་གསུམ། རང་བཞིན་འོད་གསལ། ཟུང་འཇུག་གི་སྐུ། མངལ་སྒོ་དགག་པ་གཞན་དུ་གསལ། དང་པོ་གཉིས་ལ་རང་བཞིན་འོད་གསལ་ཤར་མ་ཐག་པར་འོད་གསལ་ཆོས་སྐུར་ངོས་བཟུང་བས་སྐུ་གཅིག་གིས་སྐུ་དུ་མ་ལ་ཁྱབ་པ་ཆོས་སྐུ་འོད་གསལ་གྱི་མེས་བག་ཆགས་ཐམས་ཅད་སྦྱངས་པས་སློབ་པའི་ཟུང་འཇུག་དང༌། དེ་ལྟར་སྐད་ཅིག་གིས་གོམས་པ་མཐར་ཕྱིན་པས་མི་སློབ་ཟུང་འཇུག་གི་འབྲས་བུ་འཐོབ་བོ། །ཞེས་དང༌། རྗེ་དྭགས་པོས།༼ཀ་དཔེ་ཚིག་ལྷུག་མར།༽འཆི་སྲིད་ཀྱི་འོད་གསལ་འཆར་བའི་དུས་ངོས་བཟུང་ནས་དེའི་དུས་སུ་འོད་གསལ་ལ་འོད་གསལ་དུ་ངོ་ཤེས་པ་རང་གིས་ཆོག །ཅེས་གསུངས་པ་ངོ་ཤེས་པ་དེ་ཉིད་ཀྱི་ཆོས་གཟུགས་ཀྱི་སྐུ་གཉིས་ཀ་ཅིག་ཅར་ཐོབ་པར་གསུངས་པ་དང༌། འཕགས་མཆོག་རང་བྱུང་རྡོ་རྗེས་ཆོས་དྲུག་གསེར་ཞུན་མར། གཞིའི་འོད་གསལ་ཤེས་པར་བྱའོ་སྙམ་པའི་དྲན་པས་ཟིན་པར་བྱ་སྟེ། རྟགས་རྣམས་རྫོགས་པའི་རྗེས་ལ་འདིའི་སྣང་བ་ནུབ། བར་དོའི་སྣང་བ་མ་ཤར་བའི་སྐབས་དེར་འོད་གསལ་འཆར་ཏེ།
དེ་ལ་ཇི་ལྟར་སྡོད་པའི་དབང་ཡོད་པས། །
འོད་གསལ་བ་ལ་རྒྱུན་པར་གནས། །
བར་དོའི་གྲོང་ཁྱེར་དེ་ལ་མེད། །
ཅེས་བཤད་པ་ཡིན། དེའི་ངང་ལས་ཟུང་འཇུག་གི་ལུས་སུ་ལངས་ནས་སེམས་ཅན་གྱི་དོན་བྱེད་པ་ནི་ཐེག་ཆེན་གྱི་ཁྱད་པར་ཡིན་ལ། ཞེས་གསུངས་པས། འཆི་བ་འོད་གསལ་གྱི་ངང་ནས་སྒྱུ་ལུས་ཟུང་འཇུག་གི་སྐུ་ཆུ་ལས་ཉ་འཕར་བ་ལྟར་འབྱུང་བར་གསུངས་པ་དང༌། ཀུན་མཁྱེན་འཇམ་དཔལ་བཟང་པོས།
འཆི་བའི་རང་བཞིན་དོན་དམ་བདེན་པར་རྟོགས། །
ཆོས་སྐུའི་ངང་དུ་འོད་གསལ་མ་བུ་འདྲེས། །
དེ་ཡི་ངང་དུ་བར་དོར་སྒྱུ་མའི་གཟུགས། །
མཚན་དཔེའི་རྒྱན་ལྡན་འཐོབ་པར་བྱིན་གྱིས་རློབས། །
ཞེས་པས་ཀྱང་རྟོགས་པའི་ཕྱིར་རོ། །ཅི་ཁྱེད་ཀྱི་བླ་མ་གོང་མའི་ལུང་ཚིག་དེ་ནི་ངེད་ཀྱི་རྣ་བར་མི་འོང་བས་ལུང་ཚིག་དེ་ལྟ་བུ་ཐོས་པ་ཙམ་གྱིས་ཡི་ག་འཆུས་ལ། ངེད་ཀྱི་ཕྱོགས་འདི་ནི་རྗེ་བཙུན་འཇམ་དབྱངས་ཀྱིས་བསྟན་པས་འཁྲུལ་མེད་ཀྱི་གདེང་ཡོད་སྙམ་ན་ནི། ཏིང་ངེ་འཛིན་ནས་ཉམས་སམ་ཕལ་ཆེར་ཤེས་པ་བསླད་དོར་རང་རང་གི་རྟོགས་པའི་སྐལ་པ་དང་མཐུན་པར་ལུང་སྟོན་པའི་འཇམ་དབྱངས་འང་འོད་ལས་མངོན་སུམ་བསྙོན་མེད་དུ་མིའི་གཟུགས་འཛིན་པའི་རྡོ་རྗེ་སློབ་དཔོན་འཇམ་པའི་དཔལ་དུ་འཁྲུལ་པ་མེད་པ་རྒྱུན་མར་བཞུགས་པ་ཉིད་དཔང་པོ་དང་ཚད་མར་འཛིན་ན་མི་ལེགས་སམ། ལྷག་པའི་ལྷའང་བཅོམ་ལྡན་འདས་ཉིད་ནས་བཀའ་བརྒྱུད་བར་མ་ཆད་པའི་བླ་མ་རྡོ་རྗེ་འཛིན་པ་མིའི་སློབ་དཔོན་གྱི་ཚུལ་འཛིན་པ་དོན་ལ་དཔལ་རྡོ་རྗེ་འཆང་ཉིད་དུ་བཞུགས་པ་དང་མི་མཐུན་པར་སྨྲ་ཞིང་དབྱེར་ཡོད་དམ། ངེས་པར་དགོངས་ཤིག །གསུམ་པ་གྲུབ་སྟེ། བཅོམ་ལྡན་འདས་དུས་ཀྱི་འཁོར་ལོར་དབང་པོ་རབ་ཕྱག་རྒྱ་ཆེན་མོ་རི་རབ་ཀྱི་རྡུལ་ཕྲ་རབ་དང་མཉམ་པ་ལ་སྙོམས་པར་འཇུག་པ་དང༌། དབང་པོ་འབྲིང་ཡེ་ཤེས་ཀྱི་ཕྱག་རྒྱའི་དཀྱིལ་འཁོར་བའི་ལྷ་གྲངས་དང་སྙོམས་པར་འཇུག་པ་དང༌། དབང་པོ་རྟུལ་པོ་ལས་ཀྱི་ཕྱག་རྒྱ་རང་གི་རིགས་དང་སྙོམས་པར་འཇུག་པར་གསུངས་པའི་ཕྱིར། སྒྲུབ་ལེར། འདི་དག་དམན་པ་ལ་སོགས་དབྱེ་བ་རྣམས་ཀྱིས་སྣ་ཚོགས་གཙོ་བོའི་སྒྲུབ་ཐབས་རྣམ་པ་གསུམ་དུ་འགྱུར། །ཕྱག་རྒྱ་གསུམ་དང་གནས་སྐབས་གསུམ་ནི་རྣམ་གསུམ་བགྲོད་པའི་དབང་གིས་ལས་དང་ཀུན་རྟོག་མཆོག་རྣམས་སོ། །ཅེས་དང༌། དྲི་མེད་འོད་དུ། འདི་དག་ནི་དམན་པ་ལ་སོགས་པའི་དབྱེ་བ་རྣམས་ཀྱིས་སྣ་ཚོགས་གཙོ་བོ་དུས་ཀྱི་འཁོར་ལོའི་སྒྲུབ་ཐབས་རྣམ་པ་གསུམ་དུ་འགྱུར། ཕྱག་རྒྱ་གསུམ་དང་གནས་སྐབས་གསུམ་ཞེས་པ་ནི་རྣམ་གསུམ་བགྲོད་པའི་དབང་གིས་ཞེས་པ་སྟེ།
འདིར་བྱང་ཆུབ་ཀྱི་སེམས་འཛག་པའི་བགྲོད་པ་ནི་དམན་པའི་གནས་སྐབས་སོ། །མི་གཡོ་བའི་བགྲོད་པ་ནི་མཆོག་གི་གནས་སྐབས་སོ། །འདི་རྣམས་ལས་ལས་ཀྱི་ཕྱག་རྒྱ་ནི་འཛག་པའི་བདེ་བ་སྦྱིན་པ་མོའོ། །ཡེ་ཤེས་ཀྱི་ཕྱག་རྒྱ་ནི་གཡོ་བའི་བདེ་བ་སྦྱིན་པ་མོའོ། །ཕྱག་རྒྱ་ཆེན་མོ་ནི་མི་གཡོ་བའི་བདེ་བ་སྦྱིན་པ་མོའོ། །ཞེས་དང༌། ཡང༌། བྱིས་པའི་སྐྱེ་བོ་རྣམས་ལ་ནི་ལས་ཀྱི་ཕྱག་རྒྱ་དེས་བདེ་བ་དེ་སྒྲུབ་པར་བྱེད་པར་གསུངས་སོ། །འབྲིང་པོ་རྣམས་ལ་ཡེ་ཤེས་ཀྱི་ཕྱག་རྒྱའོ། །མཆོག་དང་རྣལ་འབྱོར་པ་རྣམས་ལ་ཕྱག་རྒྱ་ཆེན་པོ་སྨོས་སོ། །ཞེས་བྱུང་ལ། དེའང་སོར་བསམ་སྲོག་འཛིན་རྣམས་ཀྱི་སྐབས་སུ་ནི་ལས་རྒྱ་གཙོ་ལ། རྗེས་དྲན་ནས་འཛིན་པའི་སྟོབས་བདེ་རླུང་གིས་ལྟེ་བའི་གཏུམ་མོ་འོད་རབ་ཏུ་གསལ་བར་འབར་བའི་སྣང་བ་ལ་རང་གིས་ཐོབ་པར་འདོད་པའི་ལྷ་བཅོམ་ལྡན་འདས་ཡབ་ཡུམ་གཟུགས་བརྙན་གྱི་རྣམ་པར་འཁྱུད་པའི་ཡེ་རྒྱ་ལུས་ཀྱིས་མི་སྒྲིབ་པར་མཐོང་བའམ། ཡང་ན་གཏུམ་མོའི་སྣང་བ་ལ་འདོད་པའི་ལྷ་མོ་ཉིད་རང་གི་པང་པར་མངོན་སུམ་དུ་གསལ་བའི་ཡེ་རྒྱ་ལ་བརྟེན་པ་སྟེ། དཔལ་ཕྱག་ན་རྡོ་རྗེས། དེ་ནས་ལྷའི་གཟུགས་བརྙན་སྒྲུབ་པ་ལ་ཞེན་པ་འཛིན་པའི་སྟོབས་ཀྱིས་ལྟེ་བའི་གནས་སུ་གཏུམ་མོ་འབར་བ་རྣལ་འབྱོར་པས་མཐོང་སྟེ་སྒྲིབ་པ་ཐམས་ཅད་དང་བྲལ་བ་པྲ་ཕབ་པ་ལྟ་བུ་ཕྱག་རྒྱ་ཆེན་པོ་སངས་རྒྱས་ཀྱི་འོད་ཟེར་གྱི་སྤྲིན་མཐའ་ཡས་པ་སྤྲོ་བར་བྱེད་པ་འོད་ཀྱི་དཀྱིལ་འཁོར་གྱིས་རྣམ་པར་སྤྲས་པ་དེའི་རྗེས་སུ་དྲན་པའི་ཡན་ལག་སྒྲུབ་པར་བརྗོད་དེ། ཞེས་བྱུང་ངོ༌། །དེ་ལྟར་བདག་དང་ཡེ་རྒྱའི་ཕྱག་རྒྱའི་ལུས་ལས་འོད་ཟེར་འབྱུང་བ་ནི་སངས་རྒྱས་ཀྱི་འོད་ཟེར་ཁྲི་ཕྲག་བརྒྱ་སྟོང་གི་རྒྱུའང་འདི་ཉིད་ཡིན་ལ། འདུས་པར། སངས་རྒྱས་ཀྱི་སའི་སྒྱུ་ལུས་རྡོ་རྗེའི་སྐུ་ཞེས་པའི་ལུས་ཀྱང་ལུས་དེ་ཉིད་ཇེ་བཟང་དུ་སོང་བ་ལ་འཇོག་དགོས་པ་ཡིན་ཏེ། དྲི་མེད་འོད་ལས། རྗེས་དྲན་རབ་ཏུ་དགེ་བ་ཞེས་བྱ་བ་ནི་འདིར་གང་གི་ཚེ་སྟོང་པའི་གཟུགས་བརྙན་ལ་འཁྱུད་པའི་སེམས་ཏེ་རྣམ་པར་རྟོག་པ་ཐམས་ཅད་དང་བྲལ་བས་དེའི་ཕྱིར་དག་པའོ། །དེའི་ཚེ་དྲི་མ་མེད་པའི་འོད་འཕྲོ་བའི་དཀྱིལ་འཁོར་དུ་གྱུར་པའོ། །
ཡང་གི་སྒྲས་བ་སྤུའི་བུ་ག་ནས་འོད་ཟེར་ལྔ་ཕྱུང་སྟེ་འཕྲོས་པས་སོ། །ཡེ་ཤེས་གཟུགས་སུ་གྱུར་ཅེས་པ་ནི་སྟོང་པ་ཉིད་ཀྱི་གཟུགས་སུ་འགྱུར་ཞེས་བྱའོ། །ཞེས་བྱུང་ངོ༌། །དེས་ན་ཡིད་ཀྱི་ཡུལ་དུ་དཀྱིལ་འཁོར་བའི་སྤྲོ་བ་བསྡུ་རང་དབང་དུ་ཐོབ་པ་ན། རང་གི་བྱང་ཆུབ་ཀྱི་སེམས་ཀྱི་རྫས་དཔའ་བོ་དང་རྣལ་འབྱོར་མའི་ངོ་བོར་གནས་པ་དེ་དག་དབྱུང་ནས་དཀྱིལ་འཁོར་པར་བཞུགས་པའི་རང་རྫས་དཔའ་བོ་དང་རྣལ་འབྱོར་མ་དག་ཕན་ཚུན་ཆགས་པ་ཆེན་པོས་དགའ་བར་འཁྱུད་པའི་མཆོད་ཆེན་གྱིས་བསོད་ཚོགས་རྫོགས་པས་དྲངས་པའི་ཡེ་ཤེས་སྟོང་པ་ཆེན་པོ་བཞི་རྟོགས་པས་ཟག་བཅས་འཁོར་བའི་སྡུག་བསྔལ་རྒྱུ་བཅས་སམ། སྒྲིབ་གཉིས་ཀྱི་ས་བོན་ཐམས་ཅད་སྣང་བ་ཆེན་པོས་མུན་པ་རྨེགས་ནས་བསལ་བ་ལྟར་བྱེད་དེ། བདེ་མཆོག་ཉུང་ངུ་ལས།
ཡིད་ནི་ནང་དུ་ཆུད་པ་ཡིས། །
འདོད་པའི་དངོས་གྲུབ་བསྒྲུབ་པར་བྱ། །
རང་རྫས་ཐིག་ལེས་སངས་རྒྱས་དང༌། །
བྱང་ཆུབ་སེམས་རྣམས་མཆོད་པར་བྱ། །
ཞེས་འབྱུང་ལ། ཚུལ་འདི་ལས་ཀྱི་ཕྲག་རྒྱ་དང་སྦྱར་བ་ན་རིག་མའི་ལུས་དཀྱིལ་འཁོར་བར་གཞུག་པའི་རང་རྫས་ཀྱི་དཔའ་བོ་དང་རྣལ་འབྱོར་མ་སངས་རྒྱས་བྱང་སེམས་རྣམས་རང་རྫས་ཀྱི་ཐིག་ལེས་མཆོད་པས་ཕན་ཚུན་བདེ་སྟོང་གི་དགྱེས་པ་ཆེན་པོའི་བསོད་ནམས་དང་ཡེ་ཤེས་ཀྱི་ནུས་པ་མཐུ་ཅན་དུ་གྱུར་ནས་རྡོ་རྗེའི་ལུས་ཀྱི་ལྷ་ཚོགས་ཚིམ་པའི་སྒོ་ནས་སྤྲོས་མེད་ནང་གི་ཚོགས་ཀྱི་འཁོར་ལོ་རབ་ཏུ་བསྐོར་བར་ཡང་ཤེས་དགོས་སོ། །དེས་ན་ཕྱག་རྒྱ་འདིའི་གཟུགས་ནི་དབང་འབྱོར་བའི་གཟུགས་ཏེ། བཅོམ་ལྡན་འདས་གཏུམ་མོའི་ཏིང་ངེ་འཛིན་གྱི་བྱེད་པ་ལ་དབང་ཐོབ་པས་དེའི་གཟུགས་ལ་ལྷ་མོར་སྣང་བ་ལ་དབང་འབྱོར་བའོ། །ལུས་ཀྱི་ཕྱི་རོལ་དུ་སྣང་བའི་ཚེ་གཟུགས་བརྙན་ལྟར་སྣང་བ་ནི་དེ་ལྟར་མཐོང་བའི་ཚེ་བློ་རྟོག་པ་ཐམས་ཅད་དང་བྲལ་བས་མཚན་འཛིན་གྱི་འདུ་ཤེས་ནུབ་པའི་ཆ་ནས་གཟུགས་བརྙན་དང་འདྲ་བར་རྟོགས་པའོ། །
དེས་ན་ཏིང་ངེ་འཛིན་གྱི་ཡན་ལག་མཐར་ཕྱིན་བྱེད་དུ་ཡེ་ཤེས་ཀྱི་རླུང་སེམས་བདེ་ཆེན་གྱི་ཐིག་ལེས་ཞུ་བའི་བདེ་བས་མྱོས་ནས་མཆོག་གི་དབུ་མའི་སྟོང་ཆེན་གྱི་ཆ་ལ་བསྡུས་ཏེ། སླར་སྟོང་ཆེན་རླུང་བཅས་ལྡང་བ་ན་དེ་ཉིད་སྟོང་གཟུགས་སྣ་ཚོགས་༼ལམ་དུས་སུ་སྟོང་གཟུགས་ཕྱག་རྒྱ་ཆེན་མོ་སྣ་ཚོགས་ཡུམ་དུ་ཤར་བ་དེ་འབྲས་དུས་སུ་ཁ་སྦྱོར་ཡན་ལག་བདུན་ལྡན་གྱི་སྐུ་འགྲུབ་པའི་ཚེ་མཚན་དང་དཔེ་བྱད་ཀྱིས་ཡོངས་སུ་བརྒྱན་པའི་ཡེ་ཤེས་ཀྱི་རང་བཞིན་ཅན་གྱི་བཙུན་མོ་དང་ཞལ་སྦྱོར་རྒྱུའི་བཙུན་མོ་དེར་འགྲོ་བ་ཡིན་པས་རྒྱུ་འབྲས་ཀྱི་ཁྱད་པར་གྱི་བཟང་ངན་ཡོད་ཀྱང་ངོ་བོ་ལ་ཁྱད་པར་མེད་པ་དང༌། བཙུན་མོ་དེ་ཡང་དཔལ་རྡོ་རྗེ་སེམས་དཔའ་ལས་རྒྱུད་ཐ་དད་དུ་གཏོགས་པ་མ་ཡིན་པས་རང་འོད་ཀྱི་རིག་མ་ཞེས་པ་དང་རྣལ་འབྱོར་པའི་རྒྱུད་ཀྱི་སྟོང་ཉིད་རྣམ་ལྡན་དུ་ཤར་བས་ཆོས་ཀྱི་དབྱིངས་ཀྱི་དབང་ཕྱུག་མར་ཡང་བརྗོད་པའོ། །དེས་ན་རང་རྒྱུད་ཀྱིས་བསྡུས་པའི་ཕྱག་རྒྱ་དང༌། གཞན་རྒྱུད་ཀྱིས་བསྡུས་པའི་ཕྱག་རྒྱ་གཉིས་ལས། ལས་རྒྱ་ནི་གཞན་རྒྱུད་ཀྱིས་བསྡུས་པའི་ཕྱག་རྒྱ་དང༌། ཡེ་ཕྱག་གི་རྒྱ་གཉིས་ནི་རང་རྒྱུད་དུ་གཏོགས་པའི་ཕྱག་རྒྱ་སྟེ་གནད་འདི་ལྟ་བུ་ནི་ནམ་མཁའ་འདིའི་འོག་ན་ཁོ་བོ་ལྟ་བུ་མ་ཡིན་པས་ཤེས་རེ་ཀན་གྱི་ཆུ་འཐུང་བར་བྱེད་དོ། །མཆན།༽ཡུམ་དུ་ཤར་བའི་ཕྱག་རྒྱ་ནི་ཕྱག་རྒྱ་ཆེན་མོ་ལ་བརྟེན་པའི་རྒྱ་ཡིན་ཏེ། དཔལ་ཕྱག་ན་རྡོ་རྗེས། དེ་ནི་རྡོ་རྗེ་རྣལ་འབྱོར་མ་རང་གི་སེམས་ཀྱི་སྣང་བ་ཙམ་ཕྱག་རྒྱ་ཆེན་པོ་རྣམ་པ་ཐམས་ཅད་ཀྱི་མཆོག་དང་ལྡན་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་པ་ཉིད་དང་དེ་བཞིན་ཉིད་དང་རིགས་ལྡན་མ་དང་པདྨ་ཞེས་བརྗོད་པར་བྱའོ། །ཞེས་གསུངས་པའི་ཕྱིར། འདི་བསྟེན་པས་སླར་འཛག་མེད་ཟག་པའི་གནས་ངན་ལེན་ཐམས་ཅད་སྤྱོད་བྱེད་ཀྱི་བདེ་བ་དེ་ལྷག་པར་སྟོབས་སུ་སོང་བ་ཉིད་ཟག་བཅས་རྣམ་སྨིན་གྱི་ལུས་ཀྱིས་ཚོར་བ་ན་ཚོར་བ་མི་བཟོད་པ་དེའི་མཐུ་ནུས་ཀྱི་རྐྱེན་གྱིས་ལས་ཀྱིས་འཕངས་པའི་རྣམ་སྨིན་འབྱུང་བ་འབྱུང་འགྱུར་གྱི་ཆད་ལྟ་གྲུབ་པ་དང་ཕྱིས་འབྱུང་འགྱུར་གྱི་ཕུང་ཁམས་སྐྱེ་མཆེད་ཐམས་ཅད་ཟད་པར་ཟོས་པའམ་བཅོམ་སྟེ་གནས་ཡོངས་སུ་གྱུར་ནས་ཁམས་གསུམ་དུ་འཁོར་ལོས་སྒྱུར་བ་ཆེན་པོའི་སྐུར་བྱེད་དེ། དྲི་མེད་འོད་ལས། ཇི་ལྟར་མེ་ཡིས་དངུལ་ཆུ་བཅིངས་པས་ལྕགས་ཐམས་ཅད་གསེར་དུ་བྱེད་དོ། །
དེ་བཞིན་དུ་ཆོས་འབྱུང་གི་སྦྱོར་བས་བྱང་ཆུབ་ཀྱི་སེམས་བཅིངས་པས་ཕུང་པོ་དང་ཁམས་དང་སྐྱེ་མཆེད་ལ་སོགས་པ་སྒྲིབ་པ་མེད་པར་བྱེད་དོ། །ཞེས་དང༌། འབིགས་བྱེད་དྲི་མེད་ནོར་བུ་དང་མཚུངས་ཞེས་པ་ནི་ཇི་ལྟར་དྲི་མེད་ནོར་བུ་ཆེན་པོ་རེག་པ་ཙམ་གྱིས་རྡོ་ལ་སོགས་པའི་ཁམས་རིན་པོ་ཆེར་བྱེད་དོ། །འབིགས་པར་བྱེད་པ་ཞེས་པ་འཇོམས་པར་བྱེད་པ་ནི་མ་ཡིན་ནོ། །དེ་བཞིན་དུ་སྟོང་པ་གཅིག་པུ་དྲི་མ་དང་བྲལ་བ་ནི་ས་ལ་སོགས་པའི་ཁམས་རྣམས་ཀུན་འབིགས་པར་བྱེད་དོ། །སྟོང་པ་ཉིད་ཀྱི་གཟུགས་ཅན་དེ་ནི་ཐོག་མ་མེད་ཅིང་ཐ་མ་དབུས་ཀྱང་མེད་ལ། ཡུལ་མེད་ཡུལ་ཞེས་པ་ནི་ཡུལ་རྣམས་མེད་པར་ཡུལ་དུ་སྣང་བ་སྒྱུ་མ་དང་རྨི་ལམ་དང་པྲ་ཕབ་པ་ལྟ་བུ་སྒྲུབ་པ་ནི་དུས་ཀྱི་འཁོར་ལོ་སྟེ་བདེ་ཉམས་སྟེར་བའོ་ཞེས་པའི་ངེས་པའོ། །ཞེས་དང༌། ལྷན་ཅིག་སྐྱེས་པའི་རྡོ་རྗེས་གནད་བསྡུས་པར།
ཇི་ལྟར་རྩི་ཡིས་བསྒྱུར་བའི་ལྕགས། །
ལྕགས་ཀྱི་རྗེས་སུ་འགྲོ་བ་མིན། །
དེ་བཞིན་བདེ་བས་བསྒྱུར་བའི་སེམས། །
སྡུག་བསྔལ་ཉིད་དུ་འགྱུར་བ་མིན། །
ཅེས་སོ། །འོ་ན་ཕྱག་རྒྱ་ཆེན་མོའི་ལུས་འདི་གཟུགས་ཀྱི་སྐྱེ་མཆེད་པར་བསྡུའོ་ཞེ་ན། འདི་ནི་སྒྲིབ་པ་ཐམས་ཅད་དང་བྲལ་བའི་ལུས་གཟུགས་སུ་སྣང་བ་སྟེ། འདི་ལ་རེག་པ་ཉིད་ཀྱིས་གཟུགས་སོགས་ཀྱི་ཕུང་པོ་རྣམས་སྦྱོར་བར་བྱེད་པས་སྟོང་པའི་གཟུགས་བརྙན་ཞེས་རྒྱུད་ཀྱི་རྒྱལ་པོར་གསུངས་པས། དོན་དུ་ན་འདིའི་གཟུགས་ཀྱི་སྣང་བ་ནི་ཇི་ལྟ་བུ་ཡིན་ཅེ་ན། རྫོགས་པའི་སངས་རྒྱས་ཀྱི་སྐུ་གང་ཡིན་པ་དེ་དང་ཁྱད་པར་དུ་བལྟ་བར་མི་བྱའོ། །དེས་ན་ཚེ་གཅིག་ལུས་གཅིག་ལ་ལུས་མ་སྤངས་པར་འཇའ་ལུས་ཆོས་སྐུ་ཞེས་མཁས་རྨོངས་ཀུན་ལ་གྲགས་༼དོན་འདི་ལ་དགོངས་ནས་དྲི་མེད་འོད་དུ། ཕྱག་རྒྱ་ཆེན་མོ་ནི་རང་བཞིན་མེད་པའི་ཆོས་ཐམས་ཅད་ཀྱི་མཚན་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པ་ཤེས་རབ་ཀྱི་ཕ་རོལ་ཏུ་ཕྱིན་མ་སངས་རྒྱས་བསྐྱེད་པར་མཛད་མའོ། །ཆོས་འབྱུང་གི་སྒྲས་ཀྱང་དེ་བརྗོད་དེ། ཆོས་འབྱུང་གང་ལས་རང་བཞིན་མེད་པའི་ཆོས་ཐམས་ཅད་འབྱུང་བར་འགྱུར་བའོ། །རང་བཞིན་མེད་པའི་ཆོས་རྣམས་ནི་སྟོབས་བཅུ་དང་མི་འཇིགས་པ་ལ་སོགས་པ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་རྣམས་སོ། །དེ་རྣམས་འབྱུང་བར་འགྱུར་བ་ནི་ཆོས་འབྱུང་དེ་སངས་རྒྱས་ཀྱི་ཞིང་ངོ༌། །སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་གནས་ཏེ། བདེ་བའི་གནས་དང་སྐྱེ་བའི་གནས་སོ། །གང་ལ་ཁྲག་དང་གཅི་བ་དང་ཁུ་བ་རྣམས་འབྱུང་བ་དེ་ནི་ཆོས་འབྱུང་མ་ཡིན་ནོ། །འདིར་འཁོར་བ་པ་རྣམས་ཀྱི་ཆགས་པ་དང་ཆགས་བྲལ་གྱི་ཞིང་ནི་དེ་བཞིན་གཤེགས་པ་རྣམས་ཀྱི་མ་ཡིན་ནོ། །དེའི་ཕྱིར་ཆོས་འབྱུང་ནི་ཆོས་ཀྱི་དབྱིངས་ཀྱི་རང་བཞིན་ཅན་སྣ་ཚོགས་ཡུམ་བཅོམ་ལྡན་འདས་དུས་ཀྱི་འཁོར་ལོར་འཁྱུད་པ་དུས་ཐམས་ཅད་དུ་སྒྲིབ་པ་ཐམས་ཅད་དང་བྲལ་བའོ། །ཞེས་སོ། །མཆན།༽པའི་སྐུ་དེ་ནི་ཕྱག་རྒྱ་ཆེན་མོ་ཕྱག་རྒྱར་བསྟེན་པ་མེད་པར་ནི་མི་འགྲུབ་ལ། ཚེ་འདིར་ཕྱག་རྒྱ་དང་པོ་གཉིས་ཀྱིས་གློ་བུར་བའི་ལུས་འདི་སྦྲུལ་ལྤགས་འདོར་བའམ། ཟ་མ་ཏོག་གི་ནང་ནས་ནོར་བུ་ཐོན་པ་ལྟ་བུར་བྱེད་པ་ལས་མི་ནུས་པས། དེའི་ཕྱིར་ཕྱག་རྒྱ་ཆེན་མོ་འདི་གཞན་ལས་ཆེས་བསྔགས་པ་ཡིན་ཏེ། སྒྲུབ་ལེར། སྙིང་གི་རྙོག་པ་དང་བཅས་ལས་ཀྱི་ཕྱག་རྒྱ་འདི་དང་ཡེ་ཤེས་ཕྱག་རྒྱ་བཏང་བྱས་ཏེ། །ཡང་དག་རྫོགས་པའི་བྱང་ཆུབ་སླད་དུ་རྒྱལ་བ་མཆོག་གི་བསྐྱེད་མ་མཆོག་གི་ཕྱག་རྒྱ་གོས་པ་མེད། །རྣམ་པར་འགྱུར་བ་མེད་ཅིང་མཁའ་མཉམ་མུན་བཅོམ་ཁྱབ་བྱེད་རྣལ་འབྱོར་དག་གི་བགྲོད་བྱ་བརྩེགས་པར་གནས། །ཡེ་ཤེས་གཟི་བརྗིད་སྲིད་པའི་དྲི་མ་འཕྲོག་ཅིང་དུས་ཀྱི་འཁོར་ལོ་རྗེས་སུ་རིག་པར་བསྒོམ་པར་བྱ། །ཞེས་དང༌། འཕགས་པ་སྤྱན་རས་གཟིགས་ཀྱིས།
ཕྲ་རབ་རྡུལ་གྱི་ཆོས་ཉིད་འདས། །
པྲ་ཕབ་པ་ཡི་རང་བཞིན་ཅན། །
རྣམ་པ་ཀུན་གྱི་མཆོག་ལྡན་མ། །
ཕྱག་རྒྱ་ཆེན་མོ་དེ་ལ་འདུད། །
ཅེས་དང༌། ཡེ་ཤེས་གྲུབ་པར།
དབང་པོ་གཉིས་བྱུང་བདེ་བ་ནི། །
དེ་ཉིད་ཡིན་ཅེས་སྐྱེ་ངན་སྨྲ། །
དེ་ནི་བདེ་བ་མཆོག་ཡིན་ཅེས། །
རྒྱལ་བ་མཆོག་གིས་མ་གསུངས་སོ། །
ཞེས་དང༌། ཀྱེ་རྡོར་ལས།
གང་ཕྱིར་འབྱུང་བ་ཆེ་བདེ་བ། །
དེ་ཕྱིར་བདེ་བ་དེ་ཉིད་མིན། །
ཅེས་དང༌། གཞན་ཡང༌།
ལས་ཀྱི་ཕྱག་རྒྱ་ཁྲོ་རྒྱུ་ཅན། །
སྡིག་ཅན་གཡོན་མ་འཇིགས་རུང་བ། །
ཐག་རིང་ཡོངས་སུ་སྤང་བར་བྱ། །
ཞེས་དང༌། གསང་བ་གྲུབ་པར།
རྣམ་པར་གཡེང་བ་ཀུན་འབྱུང་བའི། །
བུད་མེད་ཕྱག་རྒྱ་རྣམ་སྤངས་ལ། །
རང་ལུས་ཐབས་དང་ལྡན་པ་ཡི། །
ཕྱག་རྒྱ་ཆེན་མོ་བསྟན་པར་བྱ། །
རང་རིག་པ་ཡི་ལྷ་རྫས་ཏེ། །
ཕྱག་རྒྱ་ཆེན་མོ་མཆོག་ཏུ་དགེ། །
ཐ་མལ་ལུས་ལ་བརྟེན་ནས་གནས། །
ཤེས་རབ་ཆུང་བས་མཐོང་མི་འགྱུར། །
མི་འགྱུར་བ་ཡི་རང་ལུས་ཏེ། །
མཆོག་གཅིག་གིས་ནི་ཤེས་པར་བྱ། །
ཞེས་པ་ལ་སོགས་པ་མཐའ་ཡས་པར་གསུངས་པ་ཡིན་གྱི། འདི་ལ་ཆེར་བསྔགས་པའི་ཚིག་འདི་ཙམ་གྱིས་འཁྲུལ་ནས། ལས་རྒྱ་གསང་སྔགས་ཀྱི་ལམ་མ་ཡིན་པས་སྤང་བྱ་ཡིན་པར་འཆད་པ་སོགས་ནི་བཟོད་དུ་མེད་པའི་ལས་ངན་ཆེན་པོ་སོག་པ་ཡིན་ཏེ། ཕྱག་རྒྱ་ཆེན་མོའི་ཕྱག་རྒྱ་བསྟེན་པ་དེས་ཀྱང་སྔོན་དུ་ཕྱག་རྒྱ་འོག་མའི་ལམ་ལ་མ་བལྟོས་པར་མི་འགྲུབ་སྟེ། སྦྱོར་བ་ཡན་ལག་དྲུག་གི་ལམ་ཉིད་ཀྱི་འགྲོས་ཀྱིས་འགྲུབ་པའི་ཕྱིར། ༼བོད་ཁ་ཅིག །འཛིན་པ་གྲུབ་ནས་ཁམས་འཕོ་བ་མེད་པས་ལས་རྒྱ་བསྟེན་པའི་ས་མཚམས་ཡིན་གྱི། དེའི་གོང་དུ་ཡེ་བསྟེན་དུ་མི་རུང་ངོ༌། །ཞེས་པ་དེ་ནི་ལམ་གྱི་སྔོན་དུ་དབང་གསུམ་པ་བསྐུར་དགོས་པ་ཡང་མ་དྲན་པར་སྣང་བའི་ཕྱིར་དང༌། སོར་སྡུད་ཀྱི་དབང་པོའི་རླུང་སེམས་ནང་དུ་བསྡུ་བ་ལའང༌། ཕྱག་རྒྱ་དང་སྙོམས་པར་འཇུག་སྟོབས་ཀྱི་བདེ་ཆེན་གྱི་མྱོང་བས་ཐིག་རླུང་སྡུད་ཕུལ་ཆེ་བས་བསམ་གཏན་གྱི་ཡན་ལག་ཀྱང་བདེ་སྟོང་དབྱེར་མེད་ཀྱི་ངོ་བོར་བསྐྱེད་པ་རྫོགས་རིམ་འདི་པའི་ཁྱད་ཆོས་བླ་ན་མེད་པ་ཡིན་པ་རྒྱུས་མེད་པའི་ཅལ་སྒྲོགས་སུ་ཟད་དོ། །མཆན།༽ཡེ་ཤེས་གྲུབ་པར་ཡང་ལས་རྒྱ་ལ་བསྟེན་པའི་བདེ་ཆེན་བདེ་ཆེན་ཀུན་གྱི་མཆོག་ཡིན་པར་བཀག་ཀྱང༌། བདེ་ཆེན་ཡིན་པས་མ་བཀག་པ་དང༌། ཕྱག་རྒྱ་ཆེན་མོ་ལ་བསྟེན་པའི་ལམ་མ་གྲུབ་ན། དེ་ཉིད་དང་སྦྱར་དུ་བཏུབ་པའི་སྤོགས་ཆོག་ཀྱང་ལས་རྒྱ་ཉིད་ཀྱིས་བྱེད་དགོས་པར་གསུངས་ཏེ། དྲི་མེད་འོད་དུ། ཅི་སྟེ་གཟུགས་ཀྱི་དགའ་བར་མ་གྱུར་ན། དེའི་ཚེ་པདྨར་རྡོ་རྗེ་དག་གིས་སྒྲའི་ཞེས་པ་དལ་བུ་དག་གིས་བྱ། ཞེས་གསུངས་སོ། །
གཞན་ཡང་འདོད་པའི་ལུས་རགས་པ་བདེ་ཆེན་གྱི་ཡེ་ཤེས་ཀྱིས་ལེགས་པར་མ་བཟོས་པ་ན། ལས་རྒྱ་ལ་བསྟེན་པ་དང༌། འདོད་པའི་ལུས་རགས་པ་བདེ་ཆེན་གྱི་ཡེ་ཤེས་ཀྱིས་ཟོས་ཏེ། གཟུགས་ཁམས་པའི་ལུས་ལྟར་གསལ་དྭངས་སུ་གྱུར་པ་ན་ཡེ་ཤེས་ཀྱི་ཕྱག་རྒྱ་བསྟེན་པ་དང༌། གཟུགས་ཁམས་པའི་ལུས་ལྟ་བུ་དེའང་བདེ་ཆེན་གྱིས་ཆེར་ཟོས་པས་རྡུལ་ཕྲ་རབ་ཀྱི་གཟུགས་ལས་འདས་པ་དེ་གཟུགས་མེད་པ་སྟོང་པ་ཡེ་ཤེས་ཀྱི་གཟུགས། གཟུགས་མེད་གཟུགས་བཟང་གཟུགས་ཀྱི་མཆོག་གི་སྐབས་ན་ཕྱག་རྒྱ་ཆེན་མོ་བསྟེན་པར་བྱ་སྟེ། མཆོག་གི་དང་པོའི་སངས་རྒྱས་ལས།
འདོད་ན་སྤྱོད་པའི་དངོས་གྲུབ་ནི། །
ལས་ཀྱི་ཕྱག་རྒྱས་བསྒྲུབ་པར་བྱ། །
འོག་མིན་སྲིད་པའི་མཐར་ཐུག་པའི། །
གཟུགས་ཁམས་ཡེ་ཤེས་ཕྱག་རྒྱ་སྟེ། །
ཞེས་འབྱུང་བའི་ཕྱིར་དང༌། ཕྱག་རྒྱ་ཆེན་མོ་ལས་འཁྱུད་པའི་བདེ་སྟོང་ཕྱག་ཆེན་ནི་ཡིད་ཀྱི་སྒོམ་སྟོབས་ཀྱིས་མིན་པར་ཕྱག་རྒྱ་ཆེན་མོ་དང་འཁྱུད་པའི་ཚོར་བ་མྱོང་སྟོབས་ཀྱིས་འགྲོ་བ་ཀུན་ལ་ཡོད་པའི་རྒྱུ་ལྷན་སྐྱེས་ཀྱི་བདེ་བ་དེ་འབྲས་བུ་ལྷན་སྐྱེས་ཀྱི་བདེ་བར་གནས་འགྱུར་བར་བྱེད་པ་སྟེ། དཔལ་ཀྱཻའི་རྡོ་རྗེར།
གང་དུ་ཡིད་ཀྱིས་མི་བསྒོམ་པར། །
འགྲོ་བ་ཐམས་ཅད་བསྒོམ་པར་བྱ། །
སྒོམ་པ་མེད་པའི་སྒོམ་ཉིད་ཀྱིས། །
ཆོས་རྣམས་ཐམས་ཅད་ཡོངས་ཤེས་བྱ། །
ཞེས་འབྱུང་བའི་ཕྱིར་དང༌། ཁྱད་པར་ཤིན་ཏུ་སྤྲོས་མེད་བྷུ་སུ་ཀུའི་སྤྱོད་པའི་སྐབས་སུ་ནི་ཕྱག་རྒྱ་ཆེན་པོ་ཉིད་ཕྱག་རྒྱར་བསྔགས་པ་ཡིན་ཏེ། དཔལ་ས་ར་ཧས།
རྨད་བྱུང་ནམ་མཁའི་དཀྱིལ་ཤར་བྷུ་སུ་ཀུ། །
སྟོང་པའི་གཟུགས་མཛེས་ལྟོས་ཤིག་བྷུ་སུ་ཀུ། །
དཔེ་མེད་མེ་ཏོག་རྒྱས་སོ་བྷུ་སུ་ཀུ། །
རིན་ཆེན་རིན་ཐང་མེད་པའི་མེ་ཏོག་ལོངས། །
མེ་ཏོག་འདི་ནི་ཁ་དོག་སྣ་ཚོགས་ཅན། །
མེ་ཏོག་འདི་ནི་སྟོང་པའི་དགོན་པར་རྒྱས། །
ཞེས་འབྱུང་བའི་ཕྱིར། དཔལ་ནཱ་རོ་པས་ལུང་འདི་སོར་སྡུད་ཀྱི་སྟོང་གཟུགས་དང་སྦྱར་མོད་ཀྱང༌། བྷུ་སུ་ཀུའི་མིང་གིས་འབོད་པ་དང་སྦྱར་ན་འདི་ལྟར་བཤད་པ་ཉིད་མཐར་ཐུག་པའི་དགོངས་པར་མངོན་ནོ། །གནད་འདི་ལྟ་བུའི་ཕྲ་གསང་ནི་གྲུབ་མཆོག་རྣམས་ཀྱི་ཐུགས་ལ་གནས་མོད། གསལ་བར་སྨྲ་བ་ནི་གངས་རིའི་ཁྲོད་འདིར་ཁོ་བོ་ཁོ་ནའོ། །༼དྲི་མེད་འོད་ཀྱི་མཆོག་མི་འགྱུར་དུ། གང་ལ་ལ་ཞིག་སྐྱེ་བ་གཞན་གྱི་བག་ཆགས་ཀྱི་དབང་དང་བླ་མ་དམ་པའི་མན་ངག་གི་དུས་དུ་མར་ཉིན་དང་མཚན་མོར་ཕྱག་རྒྱ་ཆེན་མོ་བརྟགས་པའི་ཆོས་ཐམས་ཅད་དང་བྲལ་བ་རང་གི་སེམས་ཀྱི་སྣང་བ་ཙམ་རྣམ་པ་ཐམས་ཅད་ཀྱི་མཆོག་དང་ལྡན་པ་ཆེན་པོ་སྟོང་པ་ཉིད་ལྷན་ཅིག་སྐྱེས་པའི་དགའ་བ་སྐྱེད་པར་བྱེད་པ་འདི་ནི་མངོན་སུམ་དུ་བྱས་ནས་འཁྱུད་པར་བྱེད་པ་དེ་ནི་ཕྱག་རྒྱ་ཆེན་པོའི་དངོས་གྲུབ་ཐོབ་པས་ཐམས་ཅད་མཁྱེན་པ་བཅོམ་ལྡན་འདས་ཞེས་བརྗོད་དོ། །ཞེས་གསུངས་པས་ཀྱང་སྟོང་པ་ཆེན་པོ་ཡེ་ཤེས་ཀྱི་རླུང་སེམས་སྣ་ཚོགས་ཡུམ་དུ་ཤར་བ་ལ་ཕྱག་རྒྱ་ཆེན་མོ་དང༌། དེ་ལ་འཁྱུད་པ་ལས་སྐྱེས་པའི་བདེ་སྟོང་གི་ཡེ་ཤེས་ལ་ཕྱག་རྒྱ་ཆེན་པོར་བརྗོད་པ་ཡིན་པས། རྟེན་དང་བརྟེན་པའི་ཕྱག་རྒྱ་ཆེན་པོ་འདི་ལ་རྒྱུ་ལམ་འབྲས་བུའི་གནས་སྐབས་ཀྱི་ཨེ་ཝྃ་དང༌། ཐིག་སྟོང་ཡིག་དྲུག་དང༌། སྟོང་ཆེན་ཡིག་ལྔ་སོགས་རྒྱུ་འབྲས་ཀྱི་རྒྱ་ཕན་ཚུན་དབྱེར་མེད་དུ་གདབ་ཚུལ་མཐའ་ཡས་པར་གསུངས་པ་ཡིན་ལ། ཁ་ཅིག་སོར་སྡུད་ཀྱི་སྐབས་དབང་ཤེས་ཀྱི་རླུང་ཅུང་ཟད་ནང་དུ་སྡུད་སྐབས་ཀྱི་སྟོང་གཟུགས་དེ་ཉིད་ཕྱག་རྒྱ་ཆེན་མོར་ངོས་བཟུང་བ་དང༌། སྟོང་གཟུགས་དེ་ཉིད་ཇེ་གསལ་ཇེ་བཟང་དུ་སོང་བས་ཏིང་ངེ་འཛིན་གྱི་སྐབས་ཀྱི་ཕྱག་རྒྱ་ཆེན་མོ་བསྟེན་རྒྱུའི་ཕྱག་རྒྱ་ཆེན་པོའང་དེ་ལ་འཆད་པར་ཡོད་ཀྱང༌། གནས་སྐབས་མ་ཕྱེད་པར་གོ་སྟེ། སོར་བསམ་གྱི་སྟོང་གཟུགས་ནི་གཟུང་འཛིན་གྱི་རླུང་སེམས་བསྡུས་སྟོབས་ཀྱི་སྣང་ཆ་དང༌། སྐབས་འདི་ནས་ནི་ཡེ་ཤེས་ཀྱི་སེམས་རླུང་བདེ་ཆེན་གྱིས་མྱོས་པ་ཉིད་ལྷ་མོའི་གཟུགས་སྣང་དུ་ཤར་བ་གཉིས་ལ་མཆོག་དམན་ཆེན་པོ་ཡོད་པས་བདུད་རྩི་དང་ཕྱིས་མ་ནོར་བར་མཛོད་ཅིག །འོན་ཀྱང་དུ་སོགས་ལ་ཕྱག་རྒྱ་ཆེན་པོར་བརྟགས་པའི་སྐབས་ཡོད་ཀྱང༌། སོར་བསམ་གྱི་སྐབས་དེ་ནས་ཀྱི་དུ་བ་ནི་རྗེས་མཐུན་པ་དང༌། རྗེས་ཏིང་གི་སྐབས་ནས་དུ་བ་མ་ལ་སོགས་པའི་ལྷ་མོའི་གཟུགས་སྣང་གི་ཕྱག་རྒྱ་ཆེན་མོ་ནི་ཕྱག་རྒྱ་ཆེན་མོ་མཚན་ཉིད་པའོ་ཞེས་རྫོགས་པའི་སངས་རྒྱས་མཉན་པ་གྲུབ་ཐོབ་འབའ་ཞིག་གིས་མཁྱེན་པར་ཟད་པ་ལས་མ་བཅོལ་བའི་སྨྲ་འདོད་རྣམས་ཁ་རོག་འདུག་ཅིག །མཆན།༽འདིར་ས་སྐྱ་པ་གྲགས་པའི་མཚན་ཅན་གྱིས། འཆི་ཀར་མཆོག་གྲུབ་པའི་སྐབས་སུ་འཆི་ཀ་ལ་སོགས་འདི་ལ་ལམ་གཞན་རྣམས་རྫོགས་པར་ཉམས་སུ་མི་ལེན་ཀྱང་བླང་དུ་བཏུབ་ལ། ཉེ་རྒྱུ་ནི་ཅི་ནས་ཀྱང་མ་སྤྱད་ལ། སྤྱོད་པ་ནི་སྤྱོད་འཕྲོ་ལས་འདའ་བའང་སྲིད་དེ་སློབ་དཔོན་ནག་པོ་པ་བཞིན་ནོ་སྙམ་མོ། །
འབྲས་བུ་འགྲུབ་པ་ལ་སྤྱོད་པ་དང་ཉེ་རྒྱུ་ཅིས་ཀྱང་དགོས་སམ་མི་དགོས་སྙམ་ན། སྤྱོད་པ་དང་ཉེ་རྒྱུ་མ་སྤྱད་པར་འབྲས་བུ་མི་འགྲུབ་བོ། །དེ་བཞིན་དུ་སློབ་དཔོན་ཀླུ་སྒྲུབ་ཀྱང་བཞེད་དེ། རིམ་ལྔ་ལས།
ཇི་ལྟར་ཤིང་ལ་མེ་གནས་ཀྱང༌། །
མ་གཙུབ་བར་དུ་མི་འབྱུང་ལྟར། །
དེ་བཞིན་བྱང་ཆུབ་སློབ་བྲལ་བ། །
རྣམ་པ་ཀུན་ཏུ་མི་ཐོབ་བོ། །
ཞེས་གསུངས་པས་འཆི་ཀ་ལ་སོགས་པའང་རང་སྐལ་གྱི་སྤྱོད་པ་བག་ཙམ་རེ་བྱེད་པར་བཞེད་དོ། །ཞེས་ཧོར་རྒྱལ་པོས་ཀྱང་སྤར་ལ་བརྐོས་ནས་རྒྱལ་ཁམས་ཐམས་ཅད་དུ་ཁྱབ་པར་འདུག་ནའང་གོ་བ་ཆེར་ཡོད་པར་མ་གོ་སྟེ། དེ་ལྟར་ན་སློབ་དཔོན་ནག་པོ་པ་འཆི་ཀར་སངས་རྒྱས་ཀྱི་འབྲས་བུ་ཐོབ་པར་བཤད་པ་དེ་ཆོས་ཅན། འཆི་ཁར་སངས་རྒྱས་ཀྱི་འབྲས་བུ་མ་ཐོབ་པར་ཐལ། འབྲས་བུ་འགྲུབ་པ་ལ་སྤྱོད་པ་དང་ཉེ་རྒྱུ་མ་སྤྱད་པ་ནི་འབྲས་བུ་མི་འགྲུབ་པ་གང་ཞིག །དེས་དེ་སྐབས་སུ་ཉེ་རྒྱུ་ནི་ཅི་ནས་ཀྱང་མ་སྤྱད་ལ། སྤྱོད་པ་ནི་སྤྱོད་འཕྲོ་ལ་འདས་པའི་ཕྱིར། རྗེ་ཁྱོད་རྟགས་ཁྱབ་གསལ་གསུམ་ལན་གང་ལ་འདེབས། གཟུ་བོའི་ཐུགས་ཀྱིས་དཔྱོད་ཅིག །ཡང་ཆོས་ཅན་སྔར་བཞིན་ལ། སློབ་དཔོན་དེ་འཆི་ཀར་ཡང་རང་སྐལ་གྱི་སྤྱོད་པ་བག་ཙམ་མི་བྱེད་པར་ཐལ། ཁྱོད་སྤྱོད་པ་སྤྱོད་འཕྲོ་ལ་ཤི་བའི་ཕྱིར། ཁྱབ་པ་མེད་ན་འཆི་བཞིན་པར་སྤྱོད་པ་བྱེད་པ་ཞིག་ཡོད་པར་ཐལ། ཁྱབ་པ་མེད་པར་སྨྲས་པ་ཉིད་ཀྱི་ཕྱིར། འདོད་ན། སློབ་དཔོན་དེ་སྤྱོད་པ་མཐར་མ་ཕྱིན་པར་འདས་པ་མ་ཡིན་པར་ཐལ། སློབ་དཔོན་དེ་འཆི་བཞིན་པར་རང་སྐལ་གྱི་སྤྱོད་པ་བྱེད་པ་དང་སྤྱོད་པ་གྲུབ་པའི་ཕྱིར། དེར་སྤྱོད་པ་བྱེད་ཀྱང་སྤྱོད་པ་གྲུབ་པ་རྟགས་མ་གྲུབ་བོ་ཞེ་ན། འོ་ན་དེའི་ཚེ་སློབ་དཔོན་དེ་ཆོས་ཅན། མཆོག་གི་དངོས་གྲུབ་ཀྱི་འབྲས་བུ་མ་ཐོབ་པར་ཐལ། སྤྱོད་པ་བྱས་ཀྱང་སྤྱོད་པ་མཐར་མ་ཕྱིན་པའམ་མ་གྲུབ་པའི་ཕྱིར། རྟགས་ཁྱབ་གསལ་གསུམ་གང་ལའང་ལན་གྱི་སྤྲོས་པ་ཐམས་ཅད་དང་བྲལ་བར་བཞུགས་ཤིག །འདིར་སྨྲས་པ།
བདག་ནི་ནང་དོན་གཟིགས་པའི་རྡོར་འཛིན་ཆེ། །
དཔལ་ལྡན་མཉན་པ་གྲུབ་ཐོབ་བསྟེན་པའི་མཐུས། །
ཡིད་ཆེས་མེད་པར་ཅལ་སྒྲོག་མུ་ཅོར་དུ། །
སྨྲ་བའི་ནོངས་པ་ཁུར་བ་ག་ལ་ཡིན། །ཅེས་སོ། །
གཉིས་པ་ལག་ཏུ་ཇི་ལྟར་ལེན་༼སྤྱིར་ཕྱག་རྒྱ་དངོས་སུ་བསྟེན་པར་རུང་བའི་ལས་ཅན་ཀྱང་ཁྱིམ་པའི་རྟེན་ཅན་ནི་དང་པོ་ཉིད་ནས་རླུང་ལ་ནུས་པ་ཐོབ་པ་ཉིད་ཀྱིས་རྟེན་རུང་ལ། རབ་ཏུ་བྱུང་བ་ནི་ཡུལ་དུས་སུ་གྲགས་པ་ངན་པའི་སྐབས་ཐམས་ཅད་དང་བྲལ་བ་སོགས་ཀྱི་ཁྱད་ཆོས་མང་དག་ཚང་བ་ན་དངོས་སུ་བརྟེན་པར་རུང་བ་ཡིན་ལ། གཞན་དུ་མ་ཡིན་ཏེ། སྙིང་པོའི་ཞབས་ཀྱིས། རྣལ་འབྱོར་གྲོལ་བའི་ལམ་པ་ལ། །གོང་མ་དེ་བཞིན་མ་བསྟན་ཏེ། །ལས་དང་རྣལ་འབྱོར་དུས་སུ་ནི། །ཡིད་ཀྱི་ལྷ་མོ་གཟུགས་མཛེས་མ། །ཚོགས་ཀྱི་འཁོར་ལོར་སྤྱོད་དུས་སུ། །མོས་པས་དེ་བསམ་དམ་ཚིག་ཡིན། །རྟགས་ལྡན་བརྟན་པ་ཐོབ་ནས་ནི། །ལུས་ལ་ཕན་པར་གྱུར་ནས་ཀྱང༌། །ཏིང་འཛིན་གྲོགས་སུ་གྱུར་པ་ན། །ཉེས་པ་མི་འབྱུང་བདེ་གཤེགས་གསུངས། །ཞེས་དང༌། དགོས་པ་གཞན་ཡོད་ནའང་སྣང་བའི་སྐབས་ཡོད་དེ། དེར། སེམས་ཅན་འདུལ་བར་འགྱུར་བ་དང༌། །སེམས་ཅན་དྲང་བའི་དོན་དུ་ཡང༌། །ཉེས་པར་མི་འགྱུར་བདེ་གཤེགས་གསུངས། །ཞེས་སོ། །འདི་ལྟ་བུའི་སྤྱོད་པ་ནི་སྔགས་བླ་མེད་དུ་མ་ཟད། རྒྱུད་སྡེ་འོག་མར་ཡང་གསུངས་ཏེ། རྣམ་སྣང་མངོན་བྱང་ལས་གསུངས་པ། དེ་ལ་བྱང་ཆུབ་སེམས་དཔའ་ཡུལ་དང་དུས་ཀྱི་དབང་གི་ཐམས་ཅད་མཁྱེན་པ་ཉིད་ཐོབ་པར་འདོད་པ་ནི་འདི་ལྟར། །ཐབས་ཀྱིས་ཡོངས་སུ་བྲིན་པར་གླུ་དང་རོལ་མོ་དང་བཟོའི་གནས་རྣམ་པ་སྣ་ཚོགས་སྟོན་ཅིག ཐབས་དང་ཚུལ་དེ་དང་དེ་དག་གིས་བསྡུས་པའི་དངོས་པོ་བཞིས་སེམས་ཅན་རྣམས་ཡོངས་སུ་སྡུད་དེ། དེའང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད་པའི་ཕྱིར། །ཞེས་སོ། །མཆན།༽པ་ནི།
ཕྱག་རྒྱ་དང་ལྷན་ཅིག་པའི་ལྷ་ཡབ་ཡུམ་དུུ་གསལ་བར་བདེ་སྟོང་གི་ཚོགས་གཉིས་ལ་ལོངས་སྤྱོད་པའི་དགེ་བའི་རྩ་བའི་བརྟུལ་ཞུགས་ཀྱི་ཐབས་ཀྱིས་མཆོག་གི་དངོས་གྲུབ་བསྒྲུབ་པ་ལས་བོགས་དབྱུང་བྱེད་གཞན་དུ་མེད་དེ། གུར་ལས།
ཕྱག་རྒྱའི་དངོས་གྲུབ་དངོས་གྲུབ་ཆ། །
དངོས་གྲུབ་གཞན་གྱི་སྤྱོད་ཡུལ་མིན། །
ཅེས་འབྱུང་བའི་ཕྱིར་དང༌། དེ་བཞིན་གཤེགས་པའི་སྤྱོད་ཡུལ་ཉམས་སུ་མྱོང་བའི་སྤྱོད་པ་དགེ་བ་ལས་སྤྱོད་པ་དགེ་བ་བླ་ན་ཡོད་པའང་མ་ཡིན་ཏེ། སྒྱུ་མ་བདེ་བ་ལས།
སངས་རྒྱས་ཀུན་གྱི་གཟུགས་ཆེན་དང༌། །
དབྱངས་དང་དྲི་དང་རོ་དག་དང༌། །
སངས་རྒྱས་ཀུན་གྱི་རེག་བྱ་མཆོག །
རང་གི་སྤྱོད་པ་དེ་སྤྱོད་དོ། །
ཞེས་དང༌། ཡང་དེ་ཉིད་ལས།
སངས་རྒྱས་ཀུན་གྱི་གྲུབ་ཆེན་པོ། །
མཆོག་གི་དབང་ཕྱུག་དམ་པ་རྣམས། །
ཀུན་ནས་འཕྲོག་སྟེ་བདེ་སྤྱོད་ན། །
ལོངས་སྤྱོད་གཞན་དག་སྨོས་ཅི་དགོས། །
ཞེས་འབྱུང་བའི་ཕྱིར། སྤྱོད་པའི་ཆེད་དུ་སྤྱོད་པའི་བརྟུལ་ཞུགས་སྔར་དབང་བསྐུར་བའི་རྗེས་སུ་གནང་བའི་ཆོ་གར་ཡང༌།
རྡོ་རྗེ་སེམས་དཔའི་ཕྱག་རྒྱ་ནི། །
ཕྱི་དང་ནང་ན་ཡང་དག་གནས། །
དེས་ན་ཁ་ཊྭཾ་ཅང་ཏེའུ་སྣོད། །
དཔའ་བོ་ཆེན་པོས་བླང་བར་གྱིས། །
ཞེས་པ་ལྟར། གསང་བ་གྲུབ་པར།
ཕྲེང་བ་ལ་སོགས་རྒྱན་རྣམས་དང༌། །
ཐལ་བ་བཟང་པོ་བསྐུ་བྱ་ཞིང༌། །
རལ་པའི་ཅོད་པན་གྱིས་བརྒྱན་པར། །
སྔགས་པས་རང་གི་གཟུགས་ཉིད་དང༌། །
དེ་ཡི་གཟུགས་ཀྱང་བྱ་བ་ཉིད། །
སྟག་གི་པགས་པས་གོས་བྱ་ཞིང༌། །
སྣ་ཚོགས་རྒྱན་གྱིས་རྣམ་པར་བརྒྱན། །
རྡོ་རྗེ་ཁ་ཊཱཾ་ག་བླངས་ཤིང༌། །
དྲིལ་བུ་ཅང་ཏེའུ་རྣམ་པར་བརྒྱན། །
དེ་བཞིན་རྣ་བ་མགྲིན་དཔུང་པ། །
རུས་པའི་དུམ་བུས་རྣམ་པར་བརྒྱན། །
མི་ཡི་ཐོད་པ་གཡོན་པར་ཏེ། །
དེ་བཞིན་གཡས་པར་ཌཱ་མ་རུ། །
བདག་དང་ཕྱག་རྒྱ་དེ་བཞིན་དུ། །
མཱ་མ་ཀཱི་ཡི་སྤྱན་དག་གིས། །
བདག་ཉིད་རྡོ་རྗེ་འཆང་སྤྱོད་པས། །
འདི་འདྲའི་གཟུགས་སུ་བྱས་ནས་ནི། །
རྒྱུད་ལས་བྱུང་བའི་ཆོ་ག་ཡིས། །
རིག་པའི་བརྟུལ་ཞུགས་སྤྱོད་པར་བྱ། །
ཞེས་དང༌། ཁྱད་པར་འདི་ཉིད་ཀྱི་གཞུང་ལས།
ཞེས་མཁའ་འགྲོ་མ་ལྔའི་སྤྱོད་པའི་དམ་ཚིག་སོ་སོར་བསྟན་པའི་འོག་ཏུ་སྤྱོད་པའི་དམ་ཚིག་ཐུན་མོང་དུ་བསྟན་པ་ནི།
རིག་པ་ངར་དང་བཅས་པ་ཡིས། །
མི་ཕོད་བརྫི་ཞིང་ཞེན་པ་བཟློག །
འཁྲི་བ་བཙན་ཐབས་དག་ཏུ་བཅད། །
བརྟུལ་ཞུགས་ཐུག་ཕྲད་ལམ་དུ་ཁྱེར། །
གཅེར་བུ་སྟག་གི་ཤམ་ཐབས་བྱ། །
ཕྱག་རྒྱ་ལྔས་བརྒྱན་ཅང་་་༌། །
༼བསྐྱེད་རིམ་ལྷན་ཅིག་སྐྱེས་པའི་རྣལ་འབྱོར་མའི་བྱིན་རླབས་ཀྱི་དབང་གིས་བསྐྱེད་རྫོགས་ཀྱི་རྟོགས་པ་ལ་བོགས་དབྱུང་བའི་ཆེད་དུ་རིག་པ་བརྟུལ་ཞུགས་ཀྱི་སྤྱོད་པ་བྱེད་པ་ན། སྔར་ཤེས་རབ་ཡེ་ཤེས་ཀྱི་དབང་བསྐུར་བའི་དབང་རྫས་ཀྱི་རྟེན་གྱི་མེ་ལོང་མཆན་འོག་གཡོན་པར་བཅུག་པ་དང༌། སིནྡྷུ་ར་དཔྲལ་བར་བྱུག་པ་དང༌། གསང་དབང་གི་རྫས་རྒྱུན་ལ་སླར་བདུད་རྩི་རིལ་བུར་བསྒྲུབས་པ་ཁར་བཅུག་པར་བྱའོ། །ཞེས་ཁོ་བོ་ཅག་གི་རྗེ་བཙུན་བླ་མ་དམ་པ་དག་གི་མན་ངག་གི་གསུང་ངོ༌། །མཆན།༽
་་་་་་་་་་་་ཏེའུ་དང༌། །
དྲིལ་བུ་སིལ་སིལ་ཚངས་སྐུད་དང༌། །
ཐོད་པ་དང་ནི་ཁ་ཊཱཾ་ཐོགས། །
དུར་ཁྲོད་ཀུན་ཏུ་རྒྱུ་བྱ་སྟེ། །
རིག་པ་བརྟུལ་ཞུགས་སྤྱོད་པར་གྱིས། །
སྲུང་བ་སྦྱིན་སྲེག་ཕྱིར་བཟློག་སོགས། །
ཕྲིན་ལས་རབ་འབྱམས་བསྒྲུབ་པར་བྱོས། །
ཞེས་སྤྱོད་པ་མཆོག་འདི་མྱུར་མགྱོགས་ཀྱི་བོགས་འདོན་དུ་གསུངས་པ་ལས། ལོངས་སྤྱོད་པའི་གཙོ་བོ་རིག་མའི་ཁྱད་པར་ཡང༌། བཅོམ་ལྡན་འདས་དུས་ཀྱི་འཁོར་ལོར། ཕྱག་རྒྱ་དྲུག་དང་བཅུ་དང་སོ་དྲུག་ལ་སྦྱར་བ་ལས། དང་པོ་ནི་མ་དང༌། སྲིང་མོ་དང༌། བུ་མོ་དང༌། ཚ་མོ་དང༌། ཆུང་མ་དང༌། གཏུམ་མོ་སྟེ་དྲུག་ལས། ཕྱི་ལ་སྦྱར་ན་དངོས་བསྟན་དེ་ལྟར་དང༌། ཡང་ན་གདུང་སེམས་ཀྱི་མ། རེག་པས་སྲིང་མོ། རྡོ་རྗེ་ཞུགས་པས་བུ་མོ། དགའ་བ་བརྒྱུད་ནས་མྱོང་བས་ཚ་མོ། ཐིག་ལེ་ལྟུང་བས་ཆུང་མ། བདེ་བ་ཉམས་པས་གཏུམ་མོ། ནང་ལ་སྦྱར་ན། རྡུལ་གྱི་ཁམས་ནི་མ། ཁུ་བ་ལ་སོགས་པའི་ཁམས་སོ་སོ་བ་ནི་སྲིང་མོ། ཡུལ་ལྔ་འཇོ་བའི་ཆ་ནས་བུ་མོ། ཡུལ་དེ་ལྔ་ལ་འཇུག་པར་བྱེད་པའི་ཆ་ནས་ཚ་མོ། འཕོ་བདེ་ལ་འཇུག་པའི་ཆ་ནས་ཆུང་མ། ཆགས་བྲལ་གྱི་ཆ་ནས་གཏུམ་མོ། ཡང་ན་ཁམས་དྲུག་ལ་བརྟེན་ནས་འཛག་བདེ་དང༌། དེ་འཕོ་མེད་ཀྱི་བདེ་བ་བསྐྱེད་ནུས་ཀྱི་ཕྱག་རྒྱ་ལ་དེ་དྲུག་ཏུ་བཞག་གོ། །གཞན་ལ་སྦྱར་ན། ཕྱག་རྒྱ་དྲུག་འཛིན་པ་ལ་ཡོན་ཏན་བསྐྱེད་༼རྡོ་རྗེ་སྙིང་འགྲེལ་ལས། མི་བསྐྱོད་འཁོར་ལོའི་གཟུགས་ཉིད་ཀྱིས། །ལུས་མཆོག་ལ་ནི་རྣམ་བརྒྱན་ཏེ། །སྲིད་པ་གསུམ་དུ་འཁོར་ལོ་བསྐོར། །ལུས་མཆོག་ལ་གནས་ཆུ་རྒྱུན་གྱིས། །ཅིག་ཅར་ཆོས་ཀྱི་འཁོར་ལོ་བསྐོར། །འགྲོ་བའི་དོན་ཆེན་བྱེད་པར་འགྱུར། །དཔག་མེད་རྣ་ཆའི་གཟུགས་ཀྱིས་ནི། །རྣ་བ་དག་ལ་རྣམ་བརྒྱན་ཏེ། །སྲིད་པ་གསུམ་ལ་ཆགས་པར་བྱ། །དེ་འདིས་འགྲོ་བའི་དོན་བྱེད་འགྱུར། །རིན་ཆེན་མགུལ་རྒྱན་གཟུགས་ཉིད་ཀྱིས། །བདག་གི་མགུལ་པ་རྣམ་བརྒྱན་ཏེ། །འགྲོ་འདི་རོ་ཡིས་བཏུལ་བྱས་ནས། །འགྲོ་བ་ཆུ་བཞིན་འཇུག་པར་འགྱུར། །རྣམ་སྣང་ལག་གདུབ་གཟུགས་ཉིད་ཀྱིས། །ལག་པ་དག་ལ་རྣམ་བརྒྱན་ཏེ། །འགྲོ་བའི་དོན་ལ་འཇུག་བྱས་ནས། །སྐྱེ་བ་ས་ལྟར་བརྟན་པར་འགྱུར། །དོན་ཡོད་སྐ་རགས་གཟུགས་ཀྱིས་ནི། །རྐེད་པ་ལ་ནི་རྣམ་བརྒྱན་ཏེ། །འགྲོ་འདི་རླུང་གིས་བཏུལ་བྱས་ནས། །ཐོགས་མེད་རླུང་གིས་འགྲོ་བ་འདུལ། །བྱང་ཆུབ་སེམས་ཀྱི་རང་བཞིན་གྱིས། །ཐལ་བས་ལུས་ལ་རྣམ་བརྒྱན་ཏེ། །མཆོག་གི་སྤྱོད་པ་རབ་སྤྱད་ནས། །བདེ་བའི་ཡིད་ཀྱིས་འགྲོ་བ་འདུལ། །ཞེས་སོ། །མཆན།༽པའི་ཆ་ནས་དེ་དྲུག་ཏུ་བཞག་པ་དང༌། འཁོར་ལོ་དྲུག་ལ་བརྟེན་པའི་ཁམས་དྲུག་གི་ཁུ་རླུང་དྲུག་ཕྱིར་འབྱུང་བ་འགགས་པའི་རྟེན་བྱེད་ནུས་ཀྱི་ཕྱག་རྒྱ་ལ་དེ་དྲུག་ཏུ་བཞག་པ་དང༌། སྦྱིན་སོགས་དྲུག་གི་རྟོགས་པ་བསྐྱེད་ནུས་ཀྱི་ཆ་ནས་དེ་དྲུག་ཏུ་བཞག་པ་དང༌། སྟོང་ཆེན་ཡིག་དྲུག་གི་ཕྱག་རྒྱ་ལ་དེ་དྲུག་ཏུ་བཞག་པའོ། །
གཉིས་པ་ཕྱག་རྒྱ་བཅུ་ལ་སྦྱར་བ་ནི།
རྩ་བའི་རྒྱུད་ལས།
ཚ་མོ་དང་ནི་བུ་མོ་དང༌། །
སྲིང་མོ་དེ་བཞིན་སྐྱེད་བྱེད་མ། །
དེ་བཞིན་ཆུང་མའི་མ་དང་ནི། །
དེ་ཡི་ཞང་པོའི་བུད་མེད་དང༌། །
ཕ་ཡི་སྤུན་ཟླའི་ཆུང་མ་དང༌། །
དེ་བཞིན་ཕ་ཡི་སྲིང་མོ་དང༌། །
རང་གི་མ་ཡི་སྤུན་ཟླ་ཉིད། །
རང་གི་ཆུང་མ་མཆོག་གཟུགས་ཅན། །
ཞེས་ཁྱིམ་པའི་དབང་དུ་བྱས་པའི་ཕྱག་རྒྱ་མ་བཅུ་དང༌།
རླུང་སོགས་རིམ་པས་རྨོངས་རིགས་མོ། །
རྒྱལ་རིགས་དེ་བཞིན་བྲམ་ཟེ་མོ། །
རྗེ་མོ་གདོལ་མོ་ཕོ་ཉ་མོ། །
གར་མ་དེ་བཞིན་ཆོས་མཁན་མོ། །
ཀོ་ལྤགས་བྱེད་མ་གཏུམ་མོ་དང༌། །
ཆོས་ཁམས་མཐར་སྐྱེས་མ་སྟེ་བཅུ། །
ཞེས་དགེ་ཚུལ་སློང་གི་དབང་དུ་བྱས་པའི་ཕྱག་རྒྱ་མ་བཅུ་སྟེ། ཕྱི་ལ་སྦྱར་བ་ལ་སྒྲ་ཇི་བཞིན་པ་དང༌། གང་ལས་དབང་སྟེར་བ་མོ་ནི་མར་བཞག་ནས་དེ་དང་ཆོ་ག་དེས་ཉེ་བར་འབྲེལ་བའི་ཕྱག་རྒྱ་མ་བཅུའམ། ཡང་ན་འབྱུང་བ་དང༌། ཡུལ་དྲུག་གི་རེག་ཚོར་བདེ་ཆེན་དུ་བསྐྱེད་ནུས་ཀྱི་ཕྱག་རྒྱ་བཅུའོ། །ནང་ལུས་ལ་སྦྱར་ན་ལུས་ཀྱི་གནས་སྐབས་བཅུའི་ཁམས་སྦྱོང་བྱེད་ཀྱི་རྟེན་དུ་གྱུར་པའི་ཕྱག་རྒྱ་བཅུའོ། །གཞན་ལ་ཕྱག་རྒྱ་དྲུག་གི་སྟེང་དུ་དཔྲལ་བར་སྐུའི་ཕྱག་རྒྱ། མགྲིན་པར་གསུང་གི་ཕྱག་རྒྱ། སྙིང་གར་ཐུགས་ཀྱི་ཕྱག་རྒྱ། ལྟེ་བར་ཡེ་ཤེས་ཀྱི་ཕྱག་རྒྱ་སྟེ་བཅུའི་ཡོན་ཏན་བསྐྱེད་པའི་རྟེན་གྱི་ཕྱག་རྒྱའོ། །ཡང་ན་དུ་སོགས་ཀྱི་ལྷ་མོ་ཕར་ཕྱིན་བཅུའི་ངོ་བོར་གནས་པའི་ཕྱག་རྒྱ་བཅུའམ། དབང་བཅུ་སྟོབས་བཅུ་བསྐྱེད་པའི་རྟེན་གྱི་ཕྱག་རྒྱ་བཅུའོ། །ཡང་ན་ཁམས་བཞི་ཡུལ་དྲུག་སྒྲིབ་བྲལ་དུ་གྱུར་པའི་སྤྱན་སོགས་བཞི་དང་སྒྲ་རྡོ་རྗེ་མ་སོགས་དྲུག་སྟེ་ཕྱག་རྒྱ་བཅུའོ། །གསུམ་པ་ཕྱག་རྒྱ་སོ་དྲུག་ལ་སྦྱར་བ་ནི། དམངས་རིགས། རྒྱལ་རིགས། བྲམ་ཟེའི་རིགས། རྗེ་རིགས་མ་བཞི། འཁར་མཁན་མ། གསེར་མཁན་མ། ཆང་འཚོང་མ། ཕྲེང་མཁན་མ། འཐག་མཁན་མ། ནོར་བུ་མཁན་མ་སྟེ་དྲུག །ཤ་ཚོང་མ། རྫ་མཁན་མ། འཁུར་མཁན་མ། སྨད་འཚོང་མ། ཚིམ་བུ་མ། ཉ་པ་མ། གར་མཁན་མ། ཚོས་མཁན་མ་སྟེ་བརྒྱད། ཁྲོན་པ་མཁན་མ། འོད་མའི་གར་མཁན་མ། རྒྱ་སྐྱེགས་མཁན་མ། སྲིན་བལ་མཁན་མ། ཏིལ་མར་མཁན་མ། ལྕགས་མཁན་མ། ཀོ་ལྤགས་མཁན་མ། ཤིང་མཁན་མ། འབྲེག་མཁན་མ། སྨྱུག་མ་མཁན་མ་སྟེ་བཅུ་དང༌། ཀླ་ཀློ་མ། འཕྱག་པ་མ། གཏུམ་མོ། སྟག་གཟིག་མ། སྨྱོན་ཐབས་སམ་རོ་སྲེག་མ། བྷིལླི་མ། རི་ཁྲོད་མ་སྟེ་སོ་དྲུག་ལ། སོ་བདུན་པ་ནི་རིགས་ཐམས་ཅད་ཀྱི་ཁྱབ་བྱེད་དོ། །
དེའང་ཕྱི་ལ་སྦྱར་ན་སྒྲ་ཇི་བཞིན་པ་ནི་གནས་སོ་བདུན་དུ་རྣལ་འབྱོར་པ་རྣམས་ལ་དངོས་གྲུབ་སྟེར་བར་བྱེད་པ་རྣམས་ཀྱི་ལས་ཀྱི་ཕྱག་རྒྱའི་དངོས་གྲུབ་ཀྱི་དོན་དུ་དེ་དང༌། དེའི་རིགས་ལ་གནས་པའི་རྣལ་འབྱོར་པ་རྣམས་ཀྱི་བསྟེན་བྱ་དང༌། སྒྲ་ཇི་བཞིན་པ་མིན་པ་ནི། དང་པོ་བཞི་ནི་གཟུགས་ཁམས་ཀྱི་ཟད་པར་བཞིའོ། །དེ་ནས་དྲུག་ནི་འདོད་ལྷ་དྲུག་གོ། །དེ་ནས་བརྒྱད་ནི་ཡི་དྭགས་སོ། །དེ་ནས་བཅུ་ནི་མེའོ། །དེ་ནས་བརྒྱད་ནི་ས་འོག་གི་སྟེ་རྣལ་འབྱོར་ཁྱད་པར་གྱི་ཆོ་ གས་ཕྱག་རྒྱ་དེ་དག་ཀྱང་བསྟེན་པར་བྱའོ། །ནང་ལ་སྦྱར་ན། ཕུང་ཁམས་སོ་དྲུག་ཕྱག་རྒྱ་སོ་དྲུག་སྟེ་སྒྲིབ་བྲལ་དུ་བྱེད་པའི་ཚུལ་གྱིས་བསྟེན་པའོ། །
གཞན་ལ་སྦྱར་ན། བྱང་ཕྱོགས་སོ་བདུན་གྱི་ངོ་བོའི་ལྷ་མོ་རྒྱུ་དང་འབྲས་བུའི་གནས་སྐབས་སམ་བསྐྱེད་རྫོགས་སོ་སོའི་གནས་སྐབས་པ་རྣམས་ཏེ། བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི། ཀུན་ལ་ཁྱབ་བྱེད་ཀྱི་གཙོ་མོ་ཡིན་པས། དང་པོའི་ཡུམ་བཞི། དེ་ནས་དྲུག་སྒྲ་རྡོ་རྗེ་མ་སོགས། དེ་ནས་བརྒྱད་ཙ་རྩི་ཀཱ་ལ་སོགས་པ། དེ་ནས་བཅུ་ཁྲོ་མོ་བཅུ། དེ་ནས་བརྒྱད་གཏུམ་མོ་བརྒྱད་དེ་སོ་དྲུག །རྡོ་རྗེ་དབྱིངས་ཀྱི་དབང་ཕྱུག་མ་ནི་ཐམས་ཅད་དུ་ཁྱབ་པར་བྱེད་པའོ། །དེ་ལྟ་བུའི་རིག་མ་དེའང་སྐྱེ་བས་ཐོབ་པ་ཚེ་རབས་སྔ་མ་ནས་དཀྱིལ་འཁོར་ཆེན་པོ་འདིར་ཞུགས་སྨིན་བྱས་ནས་ལམ་གྱི་རྒྱུན་ལ་གནས་པ། སྐྱེས་ཙམ་ནས་བརྡ་དང་བརྡའི་ལན་ལ་སོགས་པ་ཤེས་པའམ། དེ་ལྟར་མ་ཡིན་ན་རིགས་ལྔའི་བདེ་བ་བསྐྱེད་ནུས་ཀྱི་རྩ་དབུ་མའི་མར་སྣ་པདྨའི་ཟེའུ་འབྲུའི་ཐད་སོར་ཡོད་ངེས་པའི་རིགས་ཀྱི་བུ་མོ་པདྨ་ཅན་སོགས་ལམ་འདིའི་སྐལ་བ་ཅན་དུ་གྱུར་པ་ལས། ཁྱད་པར་དུ་ལེགས་པར་སྦྱངས་ཏེ་སློབ་པ་ནི། ཐེག་པ་གཉིས་དང་ཐེག་པ་ཆེན་པོ་གསང་སྔགས་ཀྱི་སྨན་ཡོན་ཆེན་པོར་ཤེས་པར་བྱས་ནས་རྒྱུད་ཐོས་བསམ་གྱིས་དག་པ་དང༌། སོ་ཐར་བྱང་སེམས་ཀྱི་སྡོམ་པ་དང་ལྡན་པར་བསླབ་པས་དག་པ་དང༌། ཁྱད་པར་སྔགས་ཀྱི་སྡོམ་པ་དང་ལྡན་ཅིང་དབང་བཞི་རྫོགས་པར་ཐོབ་པས་དག་པ་དང༌། རིམ་གཉིས་སྒོམ་བཞིན་པས་ལམ་རྒྱུད་ལ་སྐྱེས་པ་ཏིང་ངེ་འཛིན་གྱི་དག་པའོ། །
ཁྱད་པར་དཔའ་བོ་དང་ཕྱག་རྒྱ་གཉིས་ཀའང་རྩ་རླུང་གི་ནུས་པ་ལས་སུ་རུང་བའི་དབང་ཐོབ་པར་ལུས་ངག་མཉམ་པའམ་འདྲ་བ་ཞིག་གིས་ཐབས་ཤེས་ཀྱི་ལུས་ཟག་པ་དང་བཅས་པའི་བདེ་ཆེན་གྱི་ཚོར་བས་ཟག་མེད་ཀྱི་བདེ་བ་བསྐྱེད་ནས་ཕུང་སོགས་སྡུག་བསྔལ་གྱི་བདེན་པ་བདེ་ཆེན་འགོག་བདེན་ཆོས་ལོངས་དབྱེར་མེད་ཀྱི་སྐུར་སྒྲུབ་ནུས་པ་ཡིན་ནོ། །༼རིག་མ་འདི་ལྟ་བུ་དགོས་ན་བྱོལ་སོང་སོགས་ངན་སོང་གི་རྟེན་ཕྱག་རྒྱར་བཤད་པ་དང་འགལ་ལོ་སྙམ་དུ་མི་དགོས་ཏེ། དེ་ནས་ཕྱག་རྒྱར་བསྟེན་པས་སྔར་ཐོབ་ཀྱི་ཟག་མེད་ཀྱི་བདེ་བ་སྐྱོང་བའི་རྟེན་ཙམ་དུ་མི་འགལ་ཀྱང༌། སྔར་མེད་ཀྱི་ཟག་མེད་ཀྱི་བདེ་བ་བསྐྲུན་པའི་ཆེད་དུ་ནི་མ་ཡིན་པ་ཉིད་ཀྱི་ཕྱིར། མཆན།༽ཐབས་ཤེས་གཉིས་ཀའང་ཧེ་རུ་ཀ་དང་རྣལ་འབྱོར་མའི་བདག་ཉིད་ཀྱི་དག་པ་མཆོག་གི་བྱིན་རླབས་མཉམ་པ་ནི་བསྐྱེད་རིམ་གྱི་སྒོ་ནས་སྙོམས་འཇུག་བྱ་བ་དེའི་ཆོ་གའི་སྒོ་ནས་དེར་བསྐྱེད་པ་ལོང་དང་བསྟུན་པའི་རྒྱས་བསྡུས་ཅི་རིགས་དང༌། རྫོགས་རིམ་གྱི་སྒོ་ནས་དེ་བྱ་ན་རང་བཞིན་རྒྱུ་ལས་ལྷུན་གྲུབ་ཀྱི་ལྷག་པའི་ལྷ་ཡབ་ཡུམ་དུ་གསལ་བའི་རྩ་དབུ་མ་གཉིས་ཀའི་མར་སྣའང༌། རྡོ་རྗེའི་སྦུ་གུ་རྩེ་མོ་ཁྱད་པར་དུ་ཐོན་པ་དང་པདྨའི་ཟེའུ་འབྲུའི་གེ་སར་གྱི་ཚུལ་དུ་གནས་པ་ལས། ཡུམ་གྱི་མཁའ་ཆོས་འབྱུང་དམར་པོ་གྲུ་གསུམ་པའི་དབུས་སུ་པདྨ་དམར་པོ་འདབ་མ་བཞི་པའི་བརྒྱད་པ་ཟེའུ་འབྲུ་གེ་སར་ཡུ་བ་དང་བཅས་པའི་གེ་སར་གྱི་རྩེ་མོར་ལྟེ་བའི་ཨཿལས་འཕྲོས་པའི་གསུང་ཐིག་སངས་རྒྱས་ཐམས་ཅད་ཀྱི་ཤེས་རབ་སྟོང་ཉིད་ཀྱི་ཆོས་བྱིན་གྱིས་བརླབས་པ་དང༌། གེ་སར་གྱི་ཕུག་ན་མགྲིན་པའི་ཨོཾ་ལས་འཕྲོས་པའི་ཡེ་ཐིག་སངས་རྒྱས་ཐམས་ཅད་ཀྱི་ཐབས་བདེ་བ་ཆེན་པོའི་ཆས་བྱིན་གྱིས་བརླབས་པ་དང༌། ཡབ་ཀྱི་གསང་བ་རྡོ་རྗེ་སྔོན་པོ་རྩེ་ལྔ་པ་ལྟེ་དཀྱིལ་གྱི་ཧཱུྃ་ཡིག་སྔོན་པོ་མགོ་གྱེན་བསྟན། རྡོ་རྗེ་རྩེ་ལྔ་པ་མཐུར་བལྟའི་ནོར་བུའི་མགྲིན་ཐད་དམ་བུག་པའི་ཐད་དུ་ཕན་ཡིག་ཁ་ཕྱིར་བལྟ་དང༌། ཁྱད་པར་རྭ་དབུས་མའི་རྩེ་མོ་ཁྱད་ཐོན་གྱི་རྩེར་སྤྱི་བོའི་ཧཾ་ལས་འཕྲོས་པའི་སྐུ་ཐིག་སངས་རྒྱས་ཐམས་ཅད་ཀྱི་བདུད་རྩིའི་ཆས་བྱིན་གྱིས་བརླབས་པ་དང༌། རྭ་ཕུག་ན་སྙིང་གའི་ཧཱུྃ་ཡིག་ལས་འཕྲོས་པའི་ཐུགས་ཐིག་སངས་རྒྱས་ཐམས་ཅད་ཀྱི་བདེ་སྟོང་ཟུང་འཇུག་གི་རྟོགས་པའི་ཆས་བྱིན་གྱིས་བརླབས་པའི་ངང་ནས། བདག་དང་ཤེས་རབ་མར་བཅས་པ་ལམ་འདིའི་ཐབས་ཀྱིས་གཅིག་ལ་གཅིག་བརྟེན་ཏེ་ཚེ་གཅིག་ལ་འཚང་རྒྱ་བར་འདོད་པ་མཉམ་པ་ཞིག་ངེས་པ་ཁོ་ནར་དགོས་སོ། །
ད་ནི་བདེ་ཆེན་བསྐྱེད་པའི་རྟེན་གྱི་ཁམས་དབབ་པར་བྱ་བ་ནི། བཟའ་བཏུང་སྤྱིར་བྱ་བ་ཐམས་ཅད་ནང་གི་སྦྱིན་སྲེག་གི་ལུས་ཀྱི་དཀྱིལ་འཁོར་པ་ཐམས་ཅད་མཉེས་པར་བྱ་ཞིང༌། ཁྱད་པར་ཤ་ལྔ་དང་བདུད་རྩི་ལྔའི་བཅུད་ལེན་གྱིས་རྡོ་རྗེ་དང་པདྨ་འདོད་ཆགས་ཆེན་པོའི་སྟོབས་ལྡན་གྱི་ལུས་སུ་བསྒྲུབས་ནས། ཕྱག་རྒྱའི་འདོད་ཡོན་ལྔ་ལ་རྩེ་ཞིང་རོལ་པས་ཆགས་པའི་མེ་འབར་བས་ཐིག་ལེ་གཙུག་ཏོར་ནས་སྨིན་མཚམས་ཀྱི་བར་གཡོ་བས་དགའ་བའི་དགའ་བ་ལ་རྩེ་གཅིག་ཏུ་བཞག་གོ །
དེ་ནས་སྨིན་མཚམས་ནས་མགྲིན་པའི་བར་གཡོ་བས་དགའ་བའི་མཆོག་དགའ་ལ་རྩེ་གཅིག་ཏུ་བཞག་གོ། །དེ་ནས་མགྲིན་པ་ནས་སྙིང་གའི་བར་གཡོས་པས་ལུས་ཐམས་ཅད་ཁྱབ་པས་དགའ་བའི་ཁྱད་དགའ་དང་ལྷན་ཅིག་སྐྱེས་དགའ་མཐར་ཕྱིན། ཨ་ཨཱ་ཨི་ཨཱི་ཟླ་ཚེས་ཤར། རྡོ་རྗེ་སྣང་བའི་ཡེ་ཤེས་སྐྱེས་པ་ཡིན་ནོ། །དེ་ནས་རྩ་བཙལ་བའི་སྦྱོར་བས་རྩ་སྒྲུབ་སྟེ་རྡོ་རྗེ་དང་པདྨ་འདུ་བྱ་བས་མཆོག་དགའི་དགའ་བཞི་མཐར་ཕྱིན། ཨུ་ཨཱུ་ར໏་རཱ໏་ཟླ་ཚེས་ཤར། རྡོ་རྗེ་མཆེད་པའི་ཡེ་ཤེས་སྐྱེས་པ་ཡིན་ནོ། །
དེ་ནས་ཆགས་པ་ལྷག་པར་རྒྱས་པས་མི་གསལ་བའི་སྐད་ཀླག་ཅོར་དུ་འཆོར་ཞིང༌། གདོང་དམར་པོར་གྱུར་ནས་ཆགས་པའི་ཨུ་སྒྲ་ཁུ་བྱུག་གི་སྐད་ལྟར་རྒྱང་རིང་དུ་ཐོན་པའི་སྐབས་༼སྐབས་འདིར་རྡོ་རྗེ་པདྨའི་སྟེང་ཕྱོགས་ཀྱི་སྦུབས་ལ་ཆེར་བཀན་ནས། ལག་གཉིས་ཕྱག་རྒྱའི་སྤྱི་བོ་ནས་ཕྱིར་བསྡམ་ཞིང་རྣལ་འབྱོར་པའི་ལྟོ་བ་ཕྱག་རྒྱའི་བྲང་སྟེང་དུ་དམ་པོར་བཅང་བར་བྱ་སྟེ། འདི་ལ་བྲང་འགེབས་པ་ལྟ་བུའི་སྦྱོར་བ་ཟེར་ལ། དེ་ལ་ཨུཊྚ་སྤོཊ་ཡང་ཟེར་རོ། །སྡོམ་འབྱུང་ལས། །ཨུཊྚ་སྤོ་ཊ་སྦྱོར་བ་ཡི། །དེ་ལ་རོལ་བར་བྱ་བ་སྟེ། །སྤྱི་བོར་སོར་མོ་བསྣུན་བྱ་ཞིང༌། །དྲག་པོ་ཡིས་ནི་ཀུན་ཏུ་འཁྱུད། །ནུ་མ་མཉེ་ཞིང་ཁ་ལ་རེག །སོ་དང་སེན་མོ་འདབ་པར་བྱ། །ཞེས་འབྱུང་ངོ༌། །མཆན།༽ དེར་ཐབས་ཤེས་གཉིས་ཀས་སངས་རྒྱས་ཐམས་ཅད་ཀྱི་ངོ་བོའི་རྡོ་རྗེ་སློབ་དཔོན་གྱི་ཕུང་ཁམས་སྐྱེ་མཆེད་སྒྲིབ་བྲལ་དུ་རིག་མའི་བདེ་དྲོད་ཀྱི་འོད་ཀྱིས་སྤྱན་དྲངས། དགུག་གཞུག་བྱས་ལ་བདེ་ཆེན་གྱི་མྱོང་བ་ཁྱད་པར་ཅན་དེས་མཆོད་པར་བྱས་ལ་རླུང་གི་རྣལ་འབྱོར་ལས་སུ་རུང་བ་དག་སྐབས་འདིར་ཐིག་ལེ་བཟུང་དཀའ་ན་སྲིད་ལམ་གློད་ཅིང་རླུང་འགོག་པའི་སྦྱོར་བས་དྲངས་ཏེ་སྣ་བུག་གཡས་བཀག་སྟེ་གཡོན་ནས་བཏང་ཞིང་ལུས་བསྐོར། རོ་སྟོད་བསིག །མགོ་སྤྲུག་པར་བྱ། ཟིན་ན་སྲིན་ལམ་སྦྲིད་བེམ་པ་དང༌།ལུས་སྨད་ལྕི་ཡོར་བྱད་ཅིང༌། དྲི་མ་ཆེ་ཆུང་བསྡམས་པ་ལྟར་ཡོང་བ་དང༌། བདེ་ཟུག་མི་བཟོད་པའི་ཚབ་ཚུབ་ཡོང་ལ། སྐྲ་རྩ་སེང་སེང་བྱེད་ཅིང་གཡལ་དང་མཆི་མ་འབྱུང་བའང་ཡོད། རླུང་ལས་རུང་ལ་སྐབས་འདིར་ཐིག་ལེ་ཤོར་དོགས་ཆེར་མི་དགོས་སོ། །དེ་ལྟར་ཁྱད་དགའི་དགའ་བཞི་མཐར་ཕྱིན། །ལ໏་ལཱ໏་ཨེ་ཨཻ་ཟླ་ཚེས་ཤར། རྡོ་རྗེ་ཉེ་བར་ཐོབ་པའི་ཡེ་ཤེས་སྐྱེས་པ་ཡིན་ནོ། །
དེ་ནས་སླར་ཡང་སྒུལ་བསྐྱོད་མཚམས་ཚིག་ཟིན་པར་བྱས་པས་གཉིས་ཀའི་ཁམས་དྭངས་མ་གསང་བའི་སྣ་རྩེར་བྱོན་པ་ན། མཆི་མ་དབང་མེད་དུ་འཛག །འདོད་པས་མྱོས་ཏེ་དྲན་མེད་དུ་འགྲོ། དེའི་ཚེ་གསང་གནས་གཉིས་འཕྲད་པས་རྡོ་རྗེ་དང་པདྨ་ཁ་སྦྱོར། ཡུམ་གྱི་གསང་རྩ་ཡབ་ཀྱི་རྡོ་རྗེའི་བུ་གར་ཆུད་པའི་དབུ་མའི་མར་སྣ་གཉིས་འཛོམ་པས་རྩ་གཉིས་ཁ་སྦྱོར། དེའི་ཐིག་ལེ་གཉིས་ཁ་སྦྱོར། དེའི་ཚེ་ཐིག་ལེ་དེ་འདྲེན་པའི་ཐབས་ཤེས་ཀྱི་རླུང་ཐུར་སེལ་གྱི་རླུང་གཉིས་ཁ་སྦྱོར་ཏེ་ཁ་སྦྱོར་བཞིའི་གནས་སྐབས་སམ། རྡོ་རྗེའི་སྐྱིལ་ཀྲུང་བཞི་མདུད་དུ་བསྡམས་པའི་ཕྱག་རྒྱ་ཆེན་པོ་ཞེས་བྱ་བའི་དུས་དང་དངོས་པོ་དང་སྐལ་པ་མཆོག་ཏུ་གྱུར་པའོ། །
ད་ནི་ཐིག་ལེ་འཛིན་པའི་དུས་ཉིད་དུ་ཆེས་གྱུར་པ་ཡིན་པས་དྲག་པོའི་སྦྱོར་བ་བཏང་སྟེ། རྐང་པ་ཡང་སྒྱིད་ཁུང་དུ་ཅུང་ཟད་བསྐུམས་ལ་དལ་བུས་སྤྱོད་པའམ། ཡང་ན་སྤྱོད་པ་གློད་པ་དང༌། འོག་རླུང་བསྡམ་པ་དང༌། གླིང་བཞི་བསྒྲིམ་པར་བྱས་པས་རོ་རྐྱང་དབུ་གསུམ་གྱི་རླུང་སེམས་རང་གནས་སུ་ཟིན་པས་དཀར་དམར་ནག་གསུམ་གྱི་སྣང་བ་དང་བཅས་པས་དུག་གསུམ་གྱི་རྟོག་པ་ཐིམ་པའི་མཐར། བདེ་གསལ་སྟོང་པ་མི་རྟོག་བཞི་ལྡན་གྱི་ཐམས་ཅད་སྟོང་པ་འོད་གསལ་བའི་ཏིང་ངེ་འཛིན་རྣམ་ཐར་བཞི་ལྡན་གྱི་ངོ་བོར་སྐྱེ་བས་དེ་ལ་ཆུ་སྲང་གཅིག་གམ། ཆུ་ཚོད་གཅིག་གམ། ཐུན་གཅིག་གམ། ཉིན་མོའི་ཆ་གཅིག་གམ། ཞག་གཅིག་ལ་སོགས་པར་ཡེ་ཤེས་དེ་ཉིད་ཉམས་སུ་མྱོང་བར་བྱའོ། །དེ་ལྟར་གྱུར་པ་ན་ད་དུང་རིག་མའི་འབྱུང་བ་ལྔའི་དྭངས་མའི་བདེ་བ་ཇི་སྲིད་མ་ཚིམ་པའམ་མ་རྫོགས་པ་དེ་སྲིད་དུ་དཔའ་བོའི་རྡོ་རྗེ་སྟོབས་ལྡན་འབར་བར་བྱས་ནས་ཐབས་ཤེས་ཀྱི་ལུས་ལ་བཞུགས་པའི་སངས་རྒྱས་ཀྱི་དཀྱིལ་འཁོར་པ་ཐམས་ཅད་ཀུན་ནས་དང་བས་མཆོད་པར་བྱ་ལ། དེ་དག་མཆོད་པས་མཉེས་པ་དེའི་བྱིན་རླབས་ཀྱིས་ཕྱག་རྒྱ་ཆེན་པོའི་དངོས་གྲུབ་ཐབས་ཤེས་ཀྱི་རྣལ་འབྱོར་གྱི་རྒྱུད་ལ་རྩོལ་མེད་དུ་འབྱུང་བའི་སིམ་པར་མྱོང་བས་ཟས་ཀྱི་རོ་གཅིག་༼གཙང་སྦྲ་བླ་ན་མེད་པར་འགྱུར་ཚུལ་ནི་དྲི་མ་དང་བྲལ་བ་ལྷན་ཅིག་སྐྱེས་པ་གཉུག་མའི་ལུས་ཐབས་ཤེས་སྦྱར་བ་ནི་གཙང་ཞིང་གཙང་མར་སྦྱར་བ་ཡིན་ལ། དེ་གཉིས་སྦྱར་བའི་ཞུ་བདེ་སྡུག་བསྔལ་ཐམས་ཅད་དང་བྲལ་བའི་གཙང་བ་དམ་པའི་བདེ་བ་རླུང་སྟོབས་ཀྱིས་མཉམ་པར་ཟིན་པས། བདེ་བའི་རྟེན་དཀར་དམར་ཕན་ཚུན་དྲངས་པ་ཐབས་ཤེས་ཀྱི་དབང་པོ་གཉིས་ཀར་རོ་གཅིག་ཏུ་ཟ་བས་གཉུག་མའི་ཐབས་ཤེས་ཀྱི་ལུས་ལ་ཡོད་པའི་གདན་གསུམ་གྱི་སངས་རྒྱས་རྣམས་ལ་བདེ་སྟོང་གི་རྟོག་པས་ཚོགས་གཉིས་ཀྱི་ངོ་བོར་བྱས་པའི་མཆོད་པ་བླ་ན་མེད་པ་ཡིན་ཏེ། མངོན་བརྗོད་བླ་མ་ལས། ཕོ་ཉའི་གཙང་སྦྲ་དང་པོ་ཡིན། །གཉིས་པ་ཟླ་བ་ཡིན་པར་བཤད། །ཟས་གཅིག་ཏུ་ནི་བཟའ་བ་ཉིད། །གཙང་སྦྲ་གསུམ་པ་ཡིན་པར་བཤད། །གཙང་སྦྲ་འདི་དག་རབ་བསྐྱངས་པས། །གཙང་མ་དག་པའི་རིགས་མཐོང་ནས། །དངོས་གྲུབ་གང་ལས་འབྱུང་མི་འགྱུར། །ཞེས་སོ། །ཁྱད་པར་བསྐྱེད་རྫོགས་ཀྱི་དངོས་གྲུབ་གང་བསྒྲུབ་ཀྱང་ཕྱག་རྒྱའི་གྲོགས་ཁྱད་པར་ཅན་མེད་ན་མི་འགྲུབ་པ་ནི་རྟེན་འབྲེལ་གྱི་གནད་གསང་ཤིན་ཏུ་ཕྲ་བ་སྟེ། དེར་ཕྱག་རྒྱ་དང་བྲལ་ན་སྔགས་ནི། ལུས་ཅན་རྣམས་ལ་བྱིན་མི་རློབ། །ཅི་སྲིད་དྲོ་བའི་བྱ་བ་དང༌། །ཤིན་ཏུ་སྦྱོང་བས་རྟོགས་པར་བྱ། །ཞེས་སོ། །མཆན།༽ཏུ་ཟ་བའི་བསོད་ནམས་ཀྱི་མཆོག་རབ་ཏུ་དགེ་བ་སྒྲིབ་པ་ཐམས་ཅད་དང་བྲལ་བའི་གཙང་སྦྲ་བླ་ན་མེད་པའི་མཆོད་པ་ནི་འཁོར་འདས་ཀྱི་གང་ཟག་སུས་མྱོང་བ་དེ་ཉིད་ཚོགས་གསོག་སྒྲིབ་སྦྱོང་གི་བྱ་བ་བྱེད་པ་ལ་མཆོག་ཏུ་ཕུལ་དུ་དབྱུང་དུ་མེད་པའོ། །
འདིའི་དུས་གསང་རྩའི་རྩེ་མོར་རླུང་འགགས་ཏེ་མི་རྟོག་པའི་འོད་གསལ་གྱི་སེམས་འཆར་བས་དེའི་ཡུལ་སྣང་ལ་སྟོང་གཟུགས་པྲ་ཕབ་པ་ལྟར་འཆར་བ་ནི་བུམ་དབང་ལས་ཐོབ་པའི་སྣང་སྟོང་གི་ལྟ་བ་མངོན་དུ་བྱས། དེ་ལ་གཟུང་འཛིན་གྱི་མཚན་ཞེན་དང་བྲལ་བས་གསང་དབང་ལས་ཐོབ་པའི་གསལ་སྟོང་གི་ལྟ་བ་མངོན་དུ་བྱས། ཡུལ་སྣང་གི་དམིགས་པ་དེ་འཛིན་སྟངས་ཀྱི་རྣམ་པ་གསལ་སྟོང་དུ་གྱུར་པའི་ཡུལ་ཅན་གྱི་ཤེས་པ་བདེ་སྟོང་དུ་ཤར་བས་དབང་གསུམ་པ་ལས་ཐོབ་པའི་བདེ་སྟོང་གི་ལྟ་བ་མངོན་དུ་བྱས། ཡུལ་ཅན་བདེ་སྟོང་དེ་ཉིད་ཉམས་སུ་མྱོང་བའི་རང་རིག་སྟོང་པར་ཤར་བ་ན་དབང་བཞི་པ་ལས་ཐོབ་པའི་རིག་སྟོང་གི་ལྟ་བ་མངོན་དུ་བྱས། དེས་ན་ཆོས་ཅན་སྣང་གསལ་བདེ་རིག་རྣམས་ཀྱི་ཀུན་རྫོབ་སྒྱུ་མ་ལྟ་བུ་དང༌། དེའི་ཆོས་ཉིད་སྟོང་པ་ཉིད་དོན་དམ་བདེན་པ་དག་ཕན་ཚུན་བལྟོས་འབྱུང་གི་གནས་ལུགས་ཐ་མི་དད་པའི་སོ་སོར་རྟོག་པའི་ཤེས་རབ་ཀྱི་ལུས་སེམས་སྒྲིབ་པ་བཅད་པ་ནི། དབང་བཞིའི་དོན་གྱི་མངོན་རྟོགས་རྒྱུད་ལ་བསྐྱེད་ཅིང་བོགས་འདོན་ཐབས་བླ་ན་མེད་པ་སྟེ་གསང་སྔགས་བདེ་མྱུར་གྱི་ལམ་༼སྐབས་དེར་གལ་ཏེ་རླུང་གི་རྣལ་འབྱོར་མ་བྱང་བའམ་དྲག་ཏུ་སྲུབས་པའི་རྐྱེན་གྱིས་པདྨར་བྱང་སེམས་ཤོར་ན་རྩ་ལྟུང་ལྔ་པར་འགྱུར་རམ་ཞེ་ན། དེར་མི་འགྱུར་བའི་ཐབས་ཀྱི་གནང་བ་ཡོད་དེ། རང་གི་ལྕེ་ཉིད་ཀྱིས་བླངས་ན་ཉེས་པར་འགྱུར་བ་མ་ཡིན་ཏེ། བརྟག་གཉིས་ལས། འགྲིབ་མེད་ལྟུང་མཆོག་ནམ་མཁའ་ཉིད། །ག་བུར་ངེས་པར་ཅིས་མི་སྤངས། །ཞེས་པའི་ལན་དུ། བོ་ལ་ཀ་ཀོ་ལར་བཅུག་ནས། །ཀུན་ཏུ་རུ་བྱེད་བརྟུལ་ཞུགས་ཅན། །དེར་ནི་སྦྱོར་བ་ལས་བྱུང་བའི། །ག་བུར་ངེས་པར་མི་སྤངས་ཏེ། །དེ་ལ་ལག་ཏུ་མི་བླང་ཞིང༌། །ཉ་ཕྱིས་དུང་ཆོས་ཉིད་དུ་མིན། །ངེས་པར་བློ་དང་སྟོབས་བསྐྱེད་ཕྱིར། །མི་འཆི་ལྕེ་ཡིས་བླང་བ་ཉིད། །ཅེས་དང༌། རྒྱུད་གཞན་ལས་ཀྱང༌། གལ་ཏེ་ཆགས་པའི་དབང་སོང་ནས། །བྱང་ཆུབ་སེམས་འཛག་གྱུར་པ་ན། །ཕྱག་རྒྱའི་པདྨའི་ཕྱི་རོལ་ནས། །རང་ལྕེས་བླང་བ་ཤེས་པར་བྱ། །ཞེས་དང༌། ཨིནྡྲ་བྷཱུ་ཏིས། གང་ཞིག་དོན་དམ་ཀུན་རྫོབ་ཀྱི། །བྱང་ཆུབ་སེམས་པས་ཉམས་གྱུར་ན། །དོན་དམ་དོན་དབང་ཉིད་ཀྱིས་ཏེ། །ཀུན་རྫོབ་ལྕེས་བླངས་དག་ལས་ཉམས། །ཞེས་འབྱུང་བས། ཇི་སྐད་དུ། སྤྱིར་བཏང་བ་ལ་དམིགས་བསལ་བ། །བསྟན་བཅོས་ཀུན་ལ་ཤིན་ཏུ་གཅེས། །ཞེས་འབྱུང་བའི་ཕྱིར། སློབ་དཔོན་སངས་རྒྱས་ཡེ་ཤེས་ཀྱིས་འཇམ་དཔལ་ཞལ་ལུང་ལས་ཀྱང༌། པདྨ་ལ་གནས་བདུད་རྩིའི་ཁུ་བ་བློ་གྲོས་ཅན་གྱིས་ཁ་སིས་བླངས་ནས་བཏུང་བར་བྱ། །ཞེས་འབྱུང༌། མཆན།༽ཉིད་དུ་གྲུབ་པའི་ཕྱིར། ད་ནི་ཐིག་ལེ་བཟློག་པའི་དུས་སུ་གྱུར་པ་ཡིན་པས། ལྟོ་བ་སྒལ་ཚིགས་ལ་སྦྱར། རྐང་ལག་གི་སོར་མོ་དྲག་ཏུ་བསྐུམ། ལྕེ་རྐན་སྦྱར་ནང་དུ་བཟློག །མིག་བགྲད་ནས་སྤྱི་གཙུག་གི་ནམ་མཁའ་ལ་བལྟ། རྡོ་རྗེའི་སྦུ་གུའམ་མགྲིན་པའི་ཕཊ་ཡིག་གིས་ཐིག་ལེ་ཕྱིར་འཕོ་བ་བཀག་སྟེ། དྲག་པོའི་གདངས་ཀྱི་ཕཊ་སྒྲས་གྱེན་དུ་ཕུལ་ནས་རྡོ་རྗེ་ལྟེ་བའི་ཧཱུྃ་ཡིག་གི་བར་བསྐྱལ་ནས་སླར་ཕཊ་ཧཱུྃ་གི་སྒྲ་དྲག་པོ་དང་བཅས། ངག་ཏུ་ཧཱུྃ་གི་སྒྲས་རླུང་ཕྱིར་དྲག་ཏུ་དྲངས། དེའི་ཚེ་རྡོ་རྗེ་ཁུ་ཚུར་སྙིང་གར་བསྣོལ་བར་བྱའོ། །
ད་ནི་ཐིག་ལེས་ལུས་ལ་ཁྱབ་པར་བྱ་བའི་དུས་སུ་གྱུར་པ་ཡིན་པས། ལུས་སྐྱིལ་ཀྲུང་བཅས་རླུང་ནང་དུ་རྔུབས་ཏེ་ཐུབ་ཚད་དུ་མནན་ཅིང༌། ལག་གཉིས་རྡོ་རྗེ་ཁུ་ཚུར་དྲག་ཏུ་བཅངས་ནས་སྐེད་པ་ལ་སྐ་རགས་བཅིང་བའི་ཚུལ་དུ་གཡས་ཀྱིས་རྒྱབ་ནས་གཡོན་དུ་ཕུལ། གཡོན་གྱིས་མདུན་ནས་གཡས་སུ་ཕུལ། ཡང་དེ་ལས་ཟློག་པར་བྱེད་པའོ། །ཡང་ན་བར་རླུང་དལ་བར་གློད་ཅིང་སྟེང་རླུང་མདུན་དུ་ཕུལ་ཏེ་འོག་རླུང་དྲག་ཏུ་ཡར་དྲང་བའོ། །
དེ་ལྟར་ལྷན་ཅིག་སྐྱེས་དགའི་དགང་བཞི་མཐར་ཕྱིན། ཨོ་ཨཽ་ཨཾ་ཨཿའི་ཟླ་ཚེས་ཤར། རྡོ་རྗེ་འོད་གསལ་མཆོག་མི་འགྱུར་གྱི་ཡེ་ཤེས་སྐྱེས་པ་ཡིན་ནོ། །མཐར་མི་ཉམས་པར་སྲུང་བའམ་བརྟན་པར་བྱ་འདོད་ན། རྒྱུད་ལས།
ལྟེ་བར་དྲིལ་བུའི་སྒྲ་དང་མཉམ། །
སྙིང་དུ་འབྲུག་གི་སྒྲ་འདྲ་སྟེ། །
མགྲིན་པར་བ་ལང་གི་ནི་སྒྲ། །
སྣ་རྩེར་སྦྲུལ་གྱི་ཕུཊ་བྱས་འདྲ། །
ཧཱུྃ་ཡིག་བཞི་པོ་རྒྱལ་པོ་སྟེ། །
འཇིག་རྟེན་གསུམ་ཡང་སྒྲུབ་པར་བྱེད། །
ཅེས་པ་ལྟར་ཙོག་པུ་རྐང་བྲང་ས་ལ་བཙུགས། རྟིང་པའི་སྟེང་དུ་ལུས་ལྗིད་པོར། །རྡོ་རྗེ་ཁུ་ཚུར་སྙིང་གར་བསྣོལ། གསང་གནས་ནས་བྱང་སེམས་ལྟེ་བར་བྱོན་པར་བསམ་ཞིང་ཧཱུྃ་ཤིན་ཏུ་རིང་པོ་དྲིལ་བུའི་སྒྲ་འདྲ་བས་དྲངས། ཡང་བྱང་སེམས་སྙིང་གར་བྱོན་པར་བསམ་ཞིང་ཧཱུྃ་རིང་པོ་འབྲུག་གི་སྒྲ་འདྲ་བས་དྲངས། ཡང་བྱང་སེམས་མགྲིན་པར་བྱོན་པར་བསམ་ཞིང་ཧཱུྃ་ཐུང་ངུ་བ་ལང་གི་སྒྲ་འདྲ་བས་དྲངས། ཡང་སྤྱི་བོར་བྱང་སེམས་བྱོན་པར་བསམ་ཞིང་ཧཱུྃ་རིང་པོ་སྦྲུལ་གྱི་ཕུཊ་སྒྲ་འདྲ་བས་དྲངས་ནས་ཧ་ཞེས་པས་ཕུལ། དེ་ནས་སྣ་རྩེ་ས་ལ་བཏུད་དེ་རླུང་འཇམ་པོ་གསུམ་ལ་སོགས་པ་རྔུབས་ལ་མགོ་བོ་གྱོད་གྱོད་བྱས་ནས་དྲང་པོར་གྱུར་པ་ན། མགོ་བོར་སེང་གེ་རྣམ་རོལ་གྱི་ཕྱག་རྒྱ་བཅས་ལ་གཡས་གཡོན་དུ་བསྐོར་ཅིང་བསིག །དེ་ནས་གསོར་ལྟར་སྒྲིལ། དེ་ནས་རླུང་དྲག་ཏུ་རྔུབ་ཅིང་མཐེབ་མཛུབ་ཀྱིས་སྣ་བུག་དྲག་པོར་བཅར་ལ། ལུས་ཐམས་ཅད་ལ་དྭངས་མ་དང་བདེ་བ་ཆེན་པོའི་རོ་བརྒྱ་ཡོངས་སུ་མ་ཆད་པར་བརྟན་པར་བྱའོ། །ཚུལ་འདི་ནི་མཆོག་གི་དང་པོའི་སངས་རྒྱས་ལས།
ཧཱུྃ་ཕཊ་ཡི་གེ་ལ་སོགས་རྟོག་སྤངས་པ། །
རྫོགས་པའི་རིམ་པ་ཡི་ནི་རྣལ་འབྱོར་ཡིན། །
དེ་ཉིད་ལས་ནི་སྒྲུབ་པ་གཞན་དག་མེད། །
དུ་བ་ལ་སོགས་མཚན་མ་དག་དང་ནི། །
སྲོག་རྩོལ་གྱིས་ནི་དབུས་མར་རྒྱུ་བ་དང༌། །
རིག་མའི་བརྟུལ་ཞུགས་རྡོ་རྗེ་ལྷུང་མིན་དང༌། །
དེ་བཞིན་སྟེང་དུ་ཁུ་བ་སོང་བ་ཡི། །
ལམ་འདི་དག་གིས་རྣལ་འབྱོར་པ་ཡི་ནི། །
སངས་རྒྱས་རྣམས་ཀྱི་བདེ་བ་ཐོབ་པར་འགྱུར། །
མཆོག་ཏུ་མི་འགྱུར་མངོན་པར་བརྗོད་པའམ། །
ཕོ་ཉ་མོ་ཀུན་ལྷན་ཅིག་སྐྱེས་པའོ། །
ཞེས་གསུངས་སོ། །དེ་ལྟར་རྒྱུད་དང་ཁྲིད་ཡིག་དངོས་བསྟན་གྱི་ས་ཁོངས་གཅོད་ཕྱིར་ས་བོན་ཙམ་ཡི་གེར་བྲིས་པ་ཡིན་ལ། བདག་གི་བླ་མ་རྗེ་བཙུན་ཆེན་པོ་རྣམས་རྟེན་བསྙེན་པར་རྫོགས་པ་དགེ་སློང་གི་དངོས་པོ་ལ་གནས་པས་ཕྱག་ལེན་དུ་མི་མཛད་པས། འདིའི་གདམས་པ་རྒྱས་པ་ནི་བདག་གིས་མ་ཐོས་ཤིང༌། ཅུང་ཟད་ཙམ་བཀོད་པ་ལ་དམ་ཚིག་དང་ཡེ་ཤེས་ཀྱི་མཁའ་འགྲོ་རྣམས་བཟོད་པར་མཛོད་ཅིག །གསང་བའི་གནད་འདི་ལྟ་བུ་ལ་དམན་པ་ཁ་ཅིག་མཆོག་གི་སྤྱོད་པ་མིན་པར་བརྟགས་པ་ནི་ཆེས་མི་རིགས་སྟེ། རྣམ་སྣང་མངོན་བྱང་ལས། གསང་བའི་བདག་པོ། ངས་ཁྱོད་ལ་བསྒོ་བར་བྱའོ། །ཤེས་པར་བྱའོ། །མ་འོངས་པའི་དུས་ན་དམིགས་པ་ཅན་ལ་ལྟ་བ། འཇིགས་ཚོགས་ལ་ལྟ་བ། མངོན་པར་ཉེན་པ། བློ་ཕྱིན་ཅི་ལོག་ཏུ་གྱུར་པ། བདག་གི་སེམས་གཏན་ལ་མ་ཕེབས་པ་རྣམ་པར་འཁྲུལ་ནས་འདི་སྐད་དུ། འདི་ནི་སངས་རྒྱས་རྣམས་ཀྱིས་གསུངས་པ་མ་ཡིན་གྱི། འདི་དག་ནི་རང་བཟོར་བྱས་པ་ཡིན་ནོ། །ཞེས་ཟེར་བ་དག་འབྱུང་བར་འགྱུར་རོ། །གསང་བའི་བདག་པོ་མི་བླུན་པོ་དེ་དག་ནི་འགྲོ་བ་གཉིས་སུ་རིག་པར་བྱ་སྟེ། གཉིས་གང་ཞེ་ན། འདི་ལྟ་སྟེ། སེམས་ཅན་དམྱལ་བ་དང་དུད་འགྲོའོ། །
དེ་དག་ལ་ནི་དགེ་བའི་རྩ་བ་ཅུང་ཟད་ཀྱང་ཡོད་པར་ང་མི་སྨྲའོ། །དེ་ཅིའི་ཕྱིར་ཞེ་ན། དེ་དག་ནི་རྩ་བ་ཆད་པར་བྱེད་པ་ལ་ཞུགས་པ་སྟེ། སངས་རྒྱས་ཀྱི་བྱང་ཆུབ་ལ་བར་དུ་གཅོད་པར་བྱེད་པ་དང༌། བདུད་ཀྱི་ཟིལ་གྱིས་གནོད་པ་ཤེས་རབ་འཆལ་བའི་རང་བཞིན་ཅན་ཐེག་པ་ཆེན་པོ་ལ་གོམས་པར་མ་བྱས་པ། ཉན་ཐོས་ཀྱི་ཐེག་པ་ལ་སྙིང་པོར་འདུ་ཤེས་པ་རྣམས་འབྱུང་བར་འགྱུར་རོ། །རིགས་ཀྱི་བུའམ་རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་ལ་མངོན་པར་བརྩོན་པར་འགྱུར་བ་དེ་དག་ལ་ཚུལ་ཁྲིམས་འཆལ་བའི་སྡིག་པའི་ཆོས་ལ་སྤྱོད་པ་དེ་དག་ལ་སངས་རྒྱས་ཀྱི་བྱང་ཆུབ་དེ་དག་ག་ལ་ཡོད་ཅེས་མི་སྙན་པ་སྨྲ་བར་འགྱུར་ཏེ། མི་བླུན་པོ་དེ་དག་འདི་ལྟར་སངས་རྒྱས་བཅོམ་ལྡན་འདས་ཐམས་ཅད་མཁྱེན་པ་དེས་སེམས་ཅན་རྣམས་ལ་ཕན་གདགས་པའི་ཕྱིར་འདི་དག་གསུངས་སོ་ཞེས་བྱ་བར་མི་ཤེས་སོ། །ཞེས་དང༌། པདྨ་བཛྲ་གྱིས་གསང་བ་གྲུབ་པར།
རྡོ་རྗེ་ཐེག་པ་ལ་དམོད་པ། །
ངན་འགྲོ་དག་ཏུ་འགྲོ་བར་འགྱུར། །
སངས་རྒྱས་ཆོས་དང་དགེ་འདུན་ལ། །
མ་གུས་པར་ནི་གར་བྱེད་པ། །
བདེ་གཤེགས་མཚན་མ་ལ་བརྟེན་ཀྱང༌། །
དེ་ནི་ངེས་པར་མནར་མེད་འགྲོ།
ཞེས་གསུངས་ལ། ཐེག་པ་འདིའི་སྒོར་ཞུགས་པ་ཡིན་ན་ནི། ཉེས་པ་འདི་ལས་མནར་མེད་དུ་ལྟུང་བའི་གཡང་ས་ཉིད་དུ་བལྟ་དགོས་ལ། འདིར་མ་ཞུགས་པ་དག་མ་དད་ཀྱང་བཏང་སྙོམས་ཀྱི་སྒོ་ནས་རང་ཉིད་མི་ཉམས་པར་བསྲུང་བར་བྱ་སྟེ། སྡོམ་པ་ཉུང་ངུའི་རྒྱུད་ལས།
ཟབ་མོའི་ཆོས་འདི་བསྟན་པ་ལས། །
མོས་པ་ཉིད་དུ་མ་གྱུར་ཀྱང༌། །
ནམ་ཡང་སྨད་པར་མི་བྱ་སྟེ། །
ཆོས་ཉིད་བསམ་མི་ཁྱབ་དྲན་བྱ། །
ཞེས་འབྱུང་བའི་ཕྱིར། ཁྱད་པར་ཚུལ་འདིའི་སྡོམ་ལྡན་མཆོག་ལ་ཉེས་པ་འདིས་ཅུང་ཟད་གོས་པ་ནའང༌། བདེ་གཤེགས་བཀའ་འདས་དང་ཆོས་ལ་སོམ་ཉི་ཟ་བའི་རྩ་ལྟུང་བསྐྱེད་པའི་རྒྱུར་འགྱུར་བས་སྔགས་ཀྱི་རྩ་བ་དྲུངས་འབྱིན་བྱེད་ཀྱི་ཉེན་ཤིན་ཏུ་ཆེ་བ་ཞིག་གོ། །དེས་ན་སྔགས་ཀྱི་གསང་བ་ཟབ་མོ་འདི་ནི་རྟོག་གེ་དག་དར་བའི་དུས་འདིར་ཤིན་ཏུ་སྦ་བར་བྱ་བའི་འོས་ཡིན་ཏེ། སློབ་དཔོན་མཐོ་བཙུན་བཙོ་ཡགས་ཀྱིས།
སྔགས་ཀྱི་ཚུལ་གྱི་སྣང་བ་ལས། །
དུས་ཀྱི་བདག་ཉིད་ངན་པ་དང༌། །
འགྲོ་བའང་སྐལ་པ་མེད་པ་དག །
གཟིགས་ནས་བདག་གི་བླ་མ་ཡིས། །
གསང་སྔགས་ཚུལ་བཤད་བཀག་པ་ཡིན། །
ཅེས་འབྱུང་ངོ༌། །འདིར་སྨྲས་པ།
བཅོམ་ལྡན་འདས་ཀྱིས་ཉན་རང་རྒྱུ་ཐེག་དང༌། །
རྣལ་འབྱོར་རྒྱུད་སྡེ་ཕྱིན་ལ་ཆེར་གསང་བའི། །
ཐུན་མོང་མིན་པའི་གསང་བར་བྱ་བའི་གཏམ། །
བརྗོད་ཟིན་མཁའ་འགྲོ་ཆོས་སྐྱོང་བཟོད་པར་མཛོད། །
གསུམ་པ་རླུང་འོད་གསལ་དུ་གཞུག་པ་ལ། སད་དུས་དང༌། གཉིད་པའི་དུས་སོ། །དང་པོ་༼སད་དུས་༽ལ་གོ་དོན་དང༌། ཇི་ལྟར་ཉམས་སུ་ལེན་པའོ། །དང་པོ་༼གོ་དོན་༽ནི།
རྒྱུའི་ཐེག་པར་ཡང་ཇི་སྐད་དུ། སེམས་ནི་སེམས་མ་མཆིས་པ་སྟེ། །༼འདིའི་འོད་གསལ་འཛིན་ལུགས་བདེ་དགྱེས་ཀྱི་མན་ངག་གི་ལུགས་ལྟར་ཡིན་ལ། འདུས་པ་ལྟར་ན་རྗེ་འགོས་ཀྱིས་རྡུལ་ཚོན་གྱི་དཀྱིལ་འཁོར་དུ་དབང་བཞི་རྫོགས་པར་བསྐུར་བ་དེས་སྔོན་འགྲོ་དབེན་པ་གསུམ་གོམས་པའི་མཐར་སེམས་དབེན་མངོན་དུ་གྱུར་པའི་སློབ་མ་ལ་སློབ་དཔོན་སྒྱུ་ལུས་མངོན་དུ་གྱུར་པ་ཞིག་གིས་ཚོགས་ཀྱི་དཀྱིལ་འཁོར་དུ་འཇུག་པ་ནས་བརྩམས་ཏེ་དབང་བཞི་རྫོགས་པར་བསྐུར་བ་ནི་རྫོགས་རིམ་གྱི་དངོས་གཞི་ཀུན་རྫོབ་བདེན་པའི་སྨིན་བྱེད་དུ་བྱས་ནས་གོམས་པའི་མཐར། སྒྱུ་ལུས་མངོན་དུ་གྱུར་པའི་སློབ་མ་ལ་སློབ་དཔོན་ཟུང་འཇུག་མངོན་དུ་གྱུར་པས་རང་བཞིན་ལུས་ཀྱི་དཀྱིལ་འཁོར་དུ་འཇུག་པ་ནས་བརྩམས་ཏེ་དབང་བཞི་རྫོགས་པར་བསྐུར་བ་ནི། དོན་དམ་བདེན་པའི་སྨིན་བྱེད་དུ་བྱས་ནས་འོད་གསལ་གོམས་པའི་མཐར་སློབ་པའི་ཟུང་འཇུག་མངོན་འབྲས་སུ་འབྱུང་བ་དེས་ནི་ཟུང་འཇུག་རྡོ་རྗེ་འཆང་ཆེན་པོའི་སློབ་དཔོན་ལས་སྤྲུལ་པའི་དཀྱིལ་འཁོར་དུ་དབང་བཞི་རྫོགས་པར་བླངས་ནས་ཕྱོགས་ཐམས་ཅད་ལས་རྣམ་པར་རྒྱལ་བའི་སྤྱོད་པས་ས་ལམ་མཐར་ཕྱིན་པར་བྱེད་དགོས་ལ། དེ་ལྟར་ན་བདེན་པ་ཕྱི་མ་གཉིས་དང་ཟུང་འཇུག་མཆོག་གི་གོ་འཕང་གི་ཆེད་དུ་ཕྱག་རྒྱ་དང་སྙོམས་འཇུག་དངོས་སུ་བྱེད་པའི་དབང་གིས་རྒྱུད་བདེ་སྟོང་དུ་སྨིན་པ་རེ་ངེས་པར་དགོས་པར་གསུངས་ལ། ཕྱོགས་འདིར་ནི་དེ་ལྟར་བྱུང་ན་མཆོག་ཏུ་གྱུར་ཀྱང་དབང་རྣོན་གྱི་རིགས་གཅིག་ལ་སྔར་རྒྱུ་དུས་ཀྱི་དཔེའི་ཡེ་ཤེས་དང༌། དེ་ལམ་དུས་ཀྱི་ཕྱག་རྒྱ་དང་སྦྱར་བའི་བདེ་སྟོང་གི་ཕོགས་འབྱིན་ལས་རིམ་པ་རེ་རེ་སྒོམ་མཚམས་སུ་སློབ་དཔོན་ལས་དབང་མི་ལེན་ཀ་མེད་པ་ལམ་གྱི་ཡན་ལག་ཏུ་ཇེ་ཆེར་སྦྱར་བར་མི་མཛད་དོ། །མཆན།༽སེམས་ཀྱི་རང་བཞིན་འོད་གསལ་བའོ། །ཞེས་སེམས་ཆོས་ཅན་ནི་མཚན་ཉིད་གཞིར་བཟུང་ནས། དེའི་ཆོས་ཉིད་དམ་མཚན་ཉིད་འོད་གསལ་བར་གསུངས་ཏེ། ཆོས་ཅན་དེའི་ཆོས་ཉིད་དམ་མཚན་ཉིད་གཞི་དེའི་མཚན་ཉིད་སྟོང་ཉིད་དོན་དམ་བདེན་པ་མཚོན་བྱར་བྱས་པ་ཞིག་ཡོད་ལ། དེའི་ཚེ་ན་སེམས་དེའི་རང་བཞིན་རྣམ་དག་གི་ཆ་ལ་འོད་གསལ་བར་བྱས་པ་འདྲ་ཡང༌། སེམས་དེ་ཉིད་འོད་གསལ་བ་དང་དོན་དམ་བདེན་པ་མིན་པར་འདོད་པ་དང༌།
དེ་འོད་གསལ་བ་ཡིན་ཀྱང་དོན་དམ་བདེན་པ་མིན་པར་འདོད་པ་དང༌། ཆོས་ཅན་སེམས་དེ་འོད་གསལ་དོན་དམ་བདེན་པ་མ་ཡིན་པར་འདོད་པའི་ལུགས་ཐ་དད་པར་མཐོང་སྟེ། དང་པོ་ནི་སེམས་ཙམ་དུ་སྨྲ་བ་རྣམས་གཟུང་འཛིན་གློ་བུར་བ་སེམས་ལ་རང་བཞིན་གྱིས་མ་ཞུགས་པ་དང༌། སེམས་དེ་རང་བཞིན་རྣམ་པར་དག་པའི་འོད་གསལ་བ་ཡང་ཡིན། དེ་ཉིད་འགྱུར་བའི་འཇིགས་པ་དང་བྲལ་བའི་མི་བསླུ་བའི་ཡེ་ཤེས་སུ་གྱུར་པའི་དོན་དམ་བདེན་པའང་ཡིན། དེས་རང་གིས་རང་གཞལ་བ་དང་ཉམས་སུ་མྱོང་བ་ན་ཡུལ་དང་ཡུལ་ཅན་གྱི་འོད་གསལ་བ་དབྱེར་མེད་པ་སོ་སོ་རང་རིག་ཡེ་ཤེས་ཀྱི་སྤྱོད་ཡུལ་བའི་དོན་ཀྱང་དེ་ལ་བརྗོད་ཟེར་རོ། །གངས་ཅན་གྱི་ལྗོངས་འདིའི་གྲགས་པ་དང་ལྡན་པ་ལ་ལས། ལུགས་འདིའི་འོད་གསལ་ལས་ཁྱད་པར་དུ་འཕགས་པ་སྔགས་བླ་མེད་ཀྱི་འོད་གསལ་དུ་ཡང་མ་བསྟན་ཏེ། འོད་གསལ་འདི་ནི་ལྟ་བས་སྤྲོས་པ་གཅོད་པ་ཙམ་མིན་པར་སྒོམ་པས་ཉམས་སུ་མྱོང་བྱར་བསྟན་པའི་ཕྱིར་དང༌། དབུ་མ་པའི་མིང་ཅན་གྱི་ལུགས་གཞན་གྱི་འོད་གསལ་ནི་ཆད་སྟོང་དགག་པ་ཙམ་དུ་ཟད་པས། འོད་གསལ་བའི་དོན་གང་ཡང་ཚང་བ་མ་ཡིན་པའི་ཕྱིར་ཟེར་བའང་ཡོད་དོ། །གཉིས་པ་དབུ་མ་པ་ཁ་ཅིག །ཆོས་ཅན་སེམས་དེ་ཉིད་སྒྲིབ་པའི་ངོ་བོ་མ་ཡིན་པས་འོད་གསལ་བ་ཡིན་ཀྱང༌། དོན་དམ་བདེན་པ་སྟོང་པ་ཉིད་ནི་མ་ཡིན་ཏེ། ཆོས་ཅན་སྐྱེ་འགག་གི་ཆ་དང་བཅས་པ་ཉིད་ཀྱི་ཕྱིར་རོ། །ཞེས་ཟེར་རོ། །
གསུམ་པ་ཡང་དབུ་མ་པ་ཁ་ཅིག །སྤྱིར་ཆོས་ཅན་དང༌། ཆོས་ཉིད་དང༌། སེམས་དང༌། དེའི་འོད་གསལ་བ་སོགས་གཅིག་དང་ཐ་དད་པ་ནི་སྤྲོས་པ་ཡིན་ལ། དེ་དང་དེར་བལྟ་ཞིང་འཛིན་པ་ནི་སྤྲོས་འཛིན་ཡིན་པས་དེ་དག་གི་མཚན་མ་དང་མཚན་འཛིན་ཐམས་ཅད་གདོད་ནས་དག་པ་རང་བཞིན་རྣམ་དག་གི་འོད་གསལ་དང༌། དེ་ལམ་གྱི་བྱ་བ་བྱས་སྟོབས་ཀྱིས་མངོན་དུ་བྱས་ཞེས་མིང་གིས་མཚོན་པར་བྱས་ལ། ཡིན་ལུགས་སུ་མཚོན་པ་གང་གིས་མཚོན་མི་ནུས་པ་དེ། དག་པ་གཅིག་ལྡན་གྱི་ཁར་གློ་བུར་རྣམ་དག་གི་འོད་གསལ་བར་ཡང་བརྗོད་ཅེས་གསུངས་ལ། འོད་གསལ་བ་འདི་ནི་རྣམ་གྲངས་མིན་པའི་དོན་དམ་བདེན་པར་བརྗོད་ཀྱང་ཇི་ལྟར་སྨྲ་བསམ་གྱིས་མཚོན་ནུས་ཤེས་ནུས་དེ་སྲིད་བུ་ནི་འོད་གསལ་བའི་སྟོང་ཉིད་དོན་དམ་བདེན་པ་མ་ཡིན་པར་ཁོང་དུ་ཆུད་པར་བྱ་སྟེ། འགྲོ་བའི་མགོན་པོ་ཞང་རིན་པོ་ཆེས།
ཆུ་ནང་ཟླ་སྐར་གཟུགས་བརྙན་དེ། །
འཚགས་ཀྱིས་ཐུབ་ན་གཟུགས་བརྙན་མིན། །
ནམ་མཁའ་རྣམ་པར་དག་པ་སྟེ། །
སྐམ་གཤེར་བྱུང་ན་ནམ་མཁའ་མིན། །
འོད་གསལ་སྟོང་ཉིད་དོན་དམ་དེ། །
རྟོགས་རྒྱུར་བྱུང་ན་དེ་ཉིད་མིན། །
ཅེས་སྟོང་པ་ཉིད་ཁྱུ་མཆོག་གི་སྒྲ་ཆེན་པོ་ཉིད་བསྒྲགས་པས་ཀྱང་མཆོག་ཏུ་གྱུར་པའི་ཕྱིར་རོ། །འདི་ཙམ་གྱི་འོད་གསལ་བའི་རྣམ་པར་བཞག་པ་ནི་རྒྱུ་འབྲས་ཀྱི་ཐེག་པ་གཉིས་ཀར་གསུངས་པས་སྤྱི་དོན་གྱི་འོད་གསལ་ཞེས་བྱའོ། །སྔགས་བླ་ན་མེད་པའི་ཐེག་པར་གསུངས་པའི་འོད་གསལ་ལ་ཡང་གནས་སྐབས་མིང་ཐ་དད་ཐ་དད་པས་བཞག་པ་ཁ་ཤས་ཡོད་ལ། དེའང་བསྐྱེད་རིམ་གྱི་སྐབས་སུ་འཆི་སྲིད་དང༌། བསྐལ་པ་དང་པོའི་སེམས་ཅན་འཆི་རིམ་དང་མཐུན་པར་སྦྱང་བའི་ཆེད་ཀྱི་འཆི་བ་འོད་གསལ་བར་སྦྱང་བ་དང༌། ལྷག་མོས་ཀྱི་ལྷ་འོད་གསལ་དུ་བསྡུ་བ་ལ་སོགས་པའི་འོད་གསལ་བ་དེ་ཡང་རྫོགས་རིམ་གྱི་འོད་གསལ་མཚན་ཉིད་པ་འཆི་སྲིད་དངོས་ལམ་ཁྱེར་གྱི་ཡན་ལག་གིས་རྟོགས་པ་སྨིན་བྱེད་དུ་གྱུར་པའི་གསང་སྔགས་པ་རྣམ་པ་ལམ་བྱེད་པའི་འོད་གསལ་རྗེས་མཐུན་པ་མ་ཡིན་པའང་མ་ཡིན་ནོ། །
ཡང་དབང་གི་སྐབས་སུ་དཔེའི་འོད་གསལ་ཕྱག་རྒྱའི་རྐྱེན་གྱི་སྣང་གསུམ་གྱི་མཐར་འབྱུང་བ་ཡང་མཆོག་གི་འོད་གསལ་གྱི་རིགས་མངོན་དུ་སད་བྱེད་རྐྱེན་གྱི་འོད་གསལ་ཙམ་ཡིན་པས་དེའང་འོད་གསལ་རྗེས་མཐུན་པ་ཙམ་མ་ཡིན་པ་མ་ཡིན་ནོ། །ཡང་སོར་བསམ་གྱི་དབུ་མ་སྦྱངས་ནས་ཡུལ་དང་ཡུལ་ཅན་གྱི་སྣང་རིག་སྟོང་ཆེན་དུ་གཞལ་བའི་གཞལ་བྱ་ལ། སྲོག་འཛིན་གྱི་ཁམས་བཞུ་བཏུལ་བྱས་པའི་བདེ་ཆེན་གྱི་ཤེས་པ་ཚད་མར་གྱུར་པའི་མྱོང་བ་ལ། དུབ་ལ་སོགས་པའི་སྣང་ཆ་དཔག་མེད་ཤར་བ་ལ་འོད་གསལ་གྱི་སྣང་བ་འཆར་ཞེས་བྱ་བ་དང༌། འོད་གསལ་ཤར་བྱ་བ་ཡང་འོད་གསལ་བ་ཡང་དག་པ་ཡིན་ཏེ། རླུང་ལས་རུང་གི་དབུ་མར་བྱང་ཆུབ་ཀྱི་སེམས་དབབ་བཟློག་བྱས་པ་ལ་བརྟེན་ནས་སྣང་གསུམ་གྱི་མཐར་འོད་གསལ་ཅུང་ཟད་ཟིན་པའི་མྱོང་བ་དང་མྱོང་རྟོགས་དབྱེར་མེད་ཀྱི་གྲུབ་བདེ་གཅིག་པར་འབྱུང་བའི་ཕྱིར། འདུས་པའི་རིམ་ལྔའི་ཁྲིད་འགྲོས་ལྟར་ན། སེམས་དབེན་གྱི་རིམ་པ་མཐར་ཐུག་པ་དཔེའི་འོད་གསལ་བླ་ན་མེད་པ་ཡིན་པའི་ཕྱིར་དང༌། ཁྲིད་སྲོལ་འདི་ཉིད་ཀྱི་ལྟར་ནའང་རླུང་སེམས་གཞུག་གི་སྟོབས་ཀྱིས་དགའ་བ་བཞི་ལུགས་དང་ལུགས་ལས་བཟློག་པའི་ལན་སྐྱེས་ཀྱི་དགའ་བར་གྱུར་པའི་རང་བཞིན་འོད་གསལ་བ་ཁྱད་པར་ཅན་དུ་གྱུར་པ་ཉིད་ཀྱི་ཕྱིར་རོ། །
སྐབས་འདིའི་འོད་གསལ་ནི། དོན་གྱི་འོད་གསལ་ཁྱད་པར་ཅན་ཞིག་མངོན་དུ་བྱེད་པའི་ཆེད་དུ་སྟེ། དེའང་སྒྱུ་ལུས་ཀྱི་སྐུ་དངོས་སམ་རྗེས་མཐུན་པ་ཞིག་བསམ་གཏན་གཉིས་ཀྱིས་བསྡུས་ནས་འོད་གསལ་བར་འཇུག་པའི་འོད་གསལ་བ་མངོན་དུ་བྱེད་པ་ནི་སློབ་པ་དང་མི་སློབ་པའི་འོད་གསལ་ཏེ། འདི་ལས་གོང་དུ་གྱུར་པའི་འོད་གསལ་བ་ནི་ཡོད་པ་མ་ཡིན་ལ། སྒྱུ་ལུས་དང་དེའི་སྒྲུབ་ཐབས་ནི་འོག་ནས་འཆད་པར་འགྱུར་ཞིང༌། རིམ་པ་འདི་ནི་བདག་བྱིན་རླབས་ལས་རྟོགས་པར་དཀའ་བ་དང༌། རྟོགས་བྱེད་བླ་མ་མཆོག་གི་ཞལ་ལས་རག་པར་བསྟན་པ་ནི། སྤྱོད་བསྡུས་ལས། ཀུན་རྫོབ་ཀྱི་བདེ་བ་ཞེས་བྱ་བ་བདག་ལ་བྱིན་གྱིས་བརླབ་པའི་རིམ་གྱིས་རྡོ་རྗེ་སེམས་དཔའི་སྐུར་རྫོགས་པ་ནི་སྒྱུ་མའི་དཔེ་བཅུ་གཉིས་ཀྱིས་རབ་ཏུ་བསྟན་པར་ནུས་ཀྱི། དོན་དམ་པའི་བདེན་པ་ནི་ཡང༌། ལུས་མེད་པ། དཔེ་མེད་པ་རྩོལ་བ་ཐམས་ཅད་དང་བྲལ་བ་སོ་སོ་རང་གི་རིག་པ་སྟེ། དེ་བས་ན་བླ་མའི་ཞལ་ནས་བསྟན་པ་མེད་པར་ཤེས་པར་མི་འགྱུར་རོ། །ཞེས་སོ། །
གཞན་ཡང་སྔགས་ལུགས་ཀྱི་སྦྱང་གཞི་སྦྱོང་བྱེད་སྦྱར་བའི་འོད་གསལ་གྱི་རྣམ་པར་དབྱེ་བ་ལ། རྗེ་ནཱ་རོ་པས་དཀའ་སྤྱད་ཀྱི་གནད་ཡིག་ཕྱི་མར་འདི་སྐད་དུ་གསུངས་ཏེ།
འོད་གསལ་འདི་ནི་རྣམ་ལྔ་སྟེ། །
རང་བཞིན་གྱི་ནི་འོད་གསལ་དང༌། །
ཤེས་པའི་འོད་གསལ་འཆར་བ་དང༌། །
ཏིང་ངེ་འཛིན་གྱི་འོད་གསལ་དང༌། །
དེ་བཞིན་ཉིད་ཀྱི་འོད་གསལ་དང༌། །
རྟོགས་པའི་འོད་གསལ་བསྟན་པའོ། །
དེ་ལ་དུས་ནི་ལྔ་ཡིན་ཏེ། །
འཆི་བའི་དུས་དང་དབུ་མར་གནས། །
མཉམ་གཞག་དང་ནི་ལོག་པའི་ཚེ། །
མཉམ་རྗེས་རོ་གཅིག་གྱུར་པ་ཡིན། །
ལྷག་མཐོང་རྟོགས་པའི་དུས་ཡིན་ནོ། །
ཞེས་རང་བཞིན་གྱི་འོད་གསལ་འཆར་བའི་དུས་འཆི་བའི་ཚེ་དང་རླུང་དབུ་མར་གནས་པའོ། །ཤེས་པའི་འོད་གསལ་མཉམ་གཞག་གི་དུས་དང༌། ཏིང་ངེ་འཛིན་གྱི་འོད་གསལ་གཉིད་ལོག་པའི་དུས་དང༌། དེ་བཞིན་ཉིད་ཀྱི་འོད་གསལ་མཉམ་རྗེས་གཅིག་ཏུ་འདྲེས་པའི་དུས་དང༌། རྟོགས་པའི་འོད་གསལ་ལྷག་མཐོང་གི་ཆོས་ཉིད་ཀྱི་བདེན་པ་མཐོང་བའི་དུས་སུ་མངོན་དུ་འགྱུར་བར་གསུངས་པའང་ཤེས་པར་བྱའོ། །
ཡང་བརྒྱུད་པ་འདིའི་བླ་མ་གོང་མ་ཁ་ཅིག་གི་ཁྲིད་སྲོལ་ལ། ཚེ་རབས་སྔ་མ་རྫོགས་རིམ་གྱི་སྦྱངས་པ་སྔོན་སོང་གི་རིགས་ལ་འོད་གསལ་ཉིད་ནས་ཁྲིད་པར་མཛད་ལ། དེའི་རྣམ་གཞག་མར་འགོས་ཀྱིས་གདམས་པའི་སྙིང་པོ་ཀུན་མཁྱེན་བུས་འདུས་པའི་རིམ་ལྔ་ཁྲིད་ཡིག་ཏུ་བཀོད་པ་ཞར་བྱུང་དུ་སྨོས་པ་ནི། མཉམ་གཞག་གི་འོད་གསལ་དང༌། གཉིད་ཀྱི་འོད་གསལ་དང༌། འཆི་ཁའི་འོད་གསལ་གསུམ་ཞེས་པའི་རྣམ་གཞག་མཛད་པའི་ཕྱི་མ་གཉིས་དཀྱུས་དོན་གྱི་སྐབས་མིན་པས་འདིར་མི་འཆད་ལ། དང་པོའི་དབང་དུ་བྱས་པ་ལ། ཆོས་ཉིད་འོད་གསལ། ལམ་འོད་གསལ། ཡེ་ཤེས་འོད་གསལ་དང་གསུམ་གྱི་དང་པོ་ནི། ལུས་གནད་སྤང་ལ་བེ་ཕུར་བཏབ་པ་ལྟར་མི་གཡོ་བར་གནས། ལྟ་སྟངས་ནམ་མཁའི་དབྱིངས་སུ་མི་འགྱུར་བར་རྩེ་གཅིག་ཏུ་གཏད། སེམས་འོད་གསལ་གྱི་སྣང་བ་དེ་ཉིད་ལ་རེ་དོགས་ཀྱི་སྤྲོས་པ་མེད་པར་ཐི་བ་ཚང་དུ་འཇུག་པ་ལྟར་ཆོན་ནེ་བཞག །དེ་ཀའི་ངང་ལས་སྦྲང་མ་གར་སྤྱིན་ལ་འབྱར་བ་ལྟར་གཞན་དུུ་མི་འཕྲོ་བར་ལྷན་ནེར་གནས་པ་ལ་རྒྱུན་བསྲིངས། བྱ་བ་ཟིན་པའི་སྐྱེས་བུ་ལྟར་རྩོལ་སྒྲུབ་དང་བྲལ་བའི་ངང་ལ་གློད་ལ་བཞག་གོ། །དེ་ལྟར་བཞག་པས་སེམས་འོད་གསལ་དུ་ཐིམ་པས་འབྱུང་བའི་རླུང་རིམ་པས་འགག་ཅིང༌། སྨིག་རྒྱུ་ལ་སོགས་པའི་རྟགས་རྣམས་སྔར་བས་དྭངས་པ་གསལ་བ་ཁྱད་པར་དུ་འཕགས་པ་འཆར་རོ། །
གཉིས་པ་ནི། ལུས་གནད་ལྟ་སྟངས་སྔར་དང་འདྲ་བ་ལས། མཚན་མ་གང་སྣང་དེ་རང་གི་སེམས་དང་བསྲེས་ལ་དེ་ཉིད་ལ་རྩེ་གཅིག་ཏུ་གཏད་དེ་འཛིན་མེད་དུ་མ་ཡེངས་པར་བཞག་གོ། །དེ་ལྟར་བཞག་པས་ཡུལ་དང་ཡུལ་ཅན་གྱི་འཛིན་པ་ཞིག་སྟེ། བདེ་གསལ་མི་རྟོག་པའི་ངང་ལ་མི་གཡོ་མི་བཟློག་པའི་ཉམས་ཁྱད་པར་དུ་འཕགས་པ་སྐྱེའོ། །
གསུམ་པ་ནི། སྔར་གྱི་དེའི་ངང་ལས་རང་སེམས་ཀྱི་ངོ་བོ་ལ་རྩེ་གཅིག་ཏུ་བལྟས་ཏེ་མཉམ་པར་བཞག །དེའི་ངང་ལས་རྟོག་པ་འཕྲོ་ན། རྟོག་པ་གང་སྐྱེས་དེའི་ངོ་བོ་ལ་ཅེར་ཅེར་བལྟ་བར་བྱ། དེ་ལྟར་ཡང་ཡང་མ་ཡེངས་པས་མཉམ་པར་བཞག་པས་སེམས་ཀྱི་ངོ་བོ་རྟོགས་པའི་རྟོགས་པ་ཁྱད་པར་ཅན་འབྱུང་ངོ༌། །དེ་ལྟར་ཐབས་སྣ་ཚོགས་ཀྱིས་ཡང་ལང་དུ་མཉམ་པར་བཞག་ལ། ཏིང་ངེ་འཛིན་གྱི་རྩལ་སྦྱོང་ཞིང་འོད་གསལ་མངོན་དུ་བྱའོ། །ཞེས་ལེགས་པར་གདམས་པར་མཛད་པ་འདི་ནི་བསྒྲུན་པ་ཐམས་ཅད་དང་བྲལ་བ་དཔལ་དྭགས་པོ་བཀའ་བརྒྱུད་པ་དག་གི་གནས་ལུགས་ཀྱི་ལྟ་སྒོམ་སྐྱོང་བའི་སེམས་ཀྱི་འཇོག་ཐབས་བླ་ན་མེད་པ་ཡིན་ལ། མཚན་མ་གང་སྣང་རང་གི་སེམས་དང་བསྲེས་ལ་ཞེས་པའང་རང་སྣང་དེ་ཉིད་རང་སེམས་ལྷན་ཅིག་སྐྱེས་པ་ལས་གཞན་པ་མ་ཡིན་པའི་དོན་ཏེ། རྗེ་སྒམ་པོ་པས།
སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། །
སྣང་བ་ལྷན་ཅིག་སྐྱེས་པ་ཆོས་སྐུའི་འོད། །
ཙནྡན་དང་ནི་ཙནྡན་དྲི་བཞིན་ནོ། །
ཞེས་གསུངས་སོ། །འདི་ལྟ་བུའི་སེམས་ཀྱི་བཞག་ཐབས་ནི། དཔལ་ས་ར་ཧ་ཆེན་པོའི་ཡིད་ལ་མི་བྱེད་པ་བརྡས་མཚོན་པའི་དོ་ཧ་མཛོད་ཀྱི་གླུའི་དགོངས་པའང་མཐོང་སྟེ། དེ་ཉིད་ལས།
ཤིན་ཏུ་བསྡམས་པའི་སེམས་འདི་ནི། །
གློད་དེ་བཞག་ན་གྲོལ་བར་འགྱུར། །
རྨོངས་པ་གང་ཞིག་བཅིངས་པའི་དངོས། །
མཁས་རྣམས་དེ་ཡི་རྣམ་པར་གྲོལ། །
བཅིངས་པ་དག་ནི་ཕྱོགས་བཅུ་རུ། །
འགྲོ་བ་རྩོམ་པར་བྱེད་པ་རྣམས། །
གློད་དེ་བཞག་ན་གྲོལ་བར་འགྱུར། །
མི་གཡོ་མི་འགྱུར་བརྟན་པར་གནས། །
གོ་བཟློག་པ་དག་བདག་གིས་རྟོགས། །
ཞེས་དང༌། མགོན་པོ་ཀླུས།
གཞན་ལས་ཤེས་མིན་ཞི་བ་དང༌། །
སྤྲོས་པ་རྣམས་ཀྱིས་མ་སྤྲོས་པ། །
རྣམ་རྟོག་མེད་དོན་ཐ་དད་མིན། །
དེ་ནི་དེ་ཉིད་མཚན་ཉིད་དོ། །
ཞེས་པས་གཞི་གདོད་མ་ནས་རང་བྱུང་ཡེ་ཤེས་གཞན་ནས་ཤེས་པའམ་རྟོགས་པར་བྱ་བ་མིན་ལ། མཚན་འཛིན་གྱིས་མ་སྤྲོས་པར་རྣམ་རྟོག་མེད་པའི་དོན་མ་བཅོས་པར་འཇོག་པ་ན། འཇོག་པ་དང་འཇོག་པོ་འཇོག་བྱ་ཐ་དད་མིན་པ་དང༌། དེ་ནི་འོད་གསལ་བ་ལྟ་སྒོམ་དུ་བྱེད་པའི་མཚན་ཉིད་ཅན་དུ་ཡང་གསུངས་པ་དང༌། རྗེ་བཙུན་ཏཻ་ལོ་པས།
དཔེར་ན་ནམ་མཁའ་གང་གིས་གང་ལ་བརྟེན། །
དེ་བཞིན་རང་སེམས་ཕྱག་རྒྱ་ཆེ་ལ་བརྟེན་ཡུལ་མེད། །
མ་བཅོས་གཉུག་མའི་ངང་དུ་གློད་ལ་ཞོག །
༼ཤེས་པ་རྟེན་མེད་པར་གློད་པས་སྟོང་པ་ཉིད་འཁྲུལ་བ་མེད་པ་རྣལ་འབྱོར་པའི་མངོན་སུམ་དུ་བྱེད་པ་འདི་ནི་ཟབ་མོའི་རྒྱུད་སྡེ་ལས་འབྱུང་བའི་རྫོགས་རིམ་མཐར་ཐུག་པའི་མན་ངག་བླ་ན་མེད་པའང་འདི་ཁོ་ན་ཡིན་ཏེ། རྡོ་རྗེའི་ལུས་བཅིངས་ནས་ཡིད་དམིགས་རླུང་གསུམ་རྣམ་པར་མི་རྟོག་པའི་ངང་ལ་བཞག་པ་ན་ལུས་སེམས་ཀྱི་རྟེན་འབྲེལ་ཁྱད་པར་ཅན་གྱིས་རོ་རྐྱང་གི་རླུང་ཕལ་པའི་རྒྱུ་བ་འགགས་ནས་དབུ་མར་རེངས་པ་ལས་རྣམ་པ་དང་བཅས་པའི་སྟོང་པ་ཉིད་ཕྱག་རྒྱ་ཆེན་པོ་མངོན་སུམ་དུ་ཉམས་སུ་མྱོང་བར་འགྱུར་གྱི། དེ་ལས་གཞན་པའི་ཐབས་ཀྱི་ཕྱག་རྒྱ་ཆེན་པོ་མངོན་སུམ་དུ་མི་བྱེད་པ་ནི། མཆོག་གི་དང་པོའི་སངས་རྒྱས་ལས། །མེ་དག་ཤིང་ལ་རྟག་གནས་ཀྱང༌། །བཅད་སྲེས་ཐབས་ཀྱིས་མི་མཐོང་སྟེ། །གཙུབས་ཤིང་གཙུབས་གཏན་ལ་གཙུབས་པས། །དེ་ནས་དེ་ནི་མཐོང་བ་བཞིན། །དེ་བཞིན་སེམས་ཀྱི་སྣང་བ་ཡང༌། །རྣམ་རྟོག་སྒོམ་ཐབས་ཅིས་མི་མཐོང༌། །དེ་ཉིད་ཁོ་ན་དེ་མཐོང་བའི། །ཐབས་ནི་རོ་རྐྱང་གཅིག་སྦྱོར་བས། །ཞེས་འབྱུང་བའི་ཕྱིར། བརྟེན་པ་འོད་གསལ་གྱི་སེམས་སྟོང་ཉིད་དུ་རྟོགས་པའི་སྣང་བ་སྟོང་གཟུགས་ཕྱག་རྒྱ་ཆེན་པོ་འཆར་བ་ཡང་རྟེན་མཆོག་གི་དབུ་མར་རོ་རྐྱང་གི་རླུང་ཐིམ་པ་ལ་རག་ལས་ཤིང༌། དེ་ཐིམ་པའི་ཐབས་ལའང་ལུས་སེམས་མ་བཅོས་པར་གློད་ཚུལ་འདི་ལས་ཐབ་པ་གཞན་མེད་པས་རྒྱུད་སྡེའི་རྫོགས་རིམ་ཟབ་མོ་ཐམས་ཅད་དུ་རིམ་པ་འདི་ལ་སོར་སྡུད་དམ་སོར་སྤང་གི་ཡན་ལག་ཅེས་མཉམ་པར་བཞག་པའོ། །སྟོང་པ་ཉིད་ལ་རྟོག་སྒོམ་བྱས་པས་རོ་རྐྱང་གི་རླུང་དབུ་མར་ཆུག་ནས་རྟེན་སྲོག་ཏུ་འགྱུར་ཞིང༌། བརྟེན་པ་འོད་གསལ་གྱི་སེམས་ཀྱི་སྣང་བ་སྟོང་པའི་གཟུགས་བརྙན་མཐོང་བ་མིན་ཏེ། དེ་ལྟར་བྱས་པས་རྟོག་པ་འཕེལ་བས། རྟོག་པའི་རྟེན་གྱི་རོ་རྐྱང་གི་རླུང་ཇེ་ཆེར་རྒྱས་པས་སྤྲོས་པ་རབ་ཏུ་འཕེལ་བར་འགྱུར་བའི་ཕྱིར། སྤྲུལ་པའི་སྐུ་དམ་པ་རྒྱ་གར་གྱིས། དམ་ཆོས་སྡུག་བསྔལ་ཞི་བྱེད་དུ་རིག་པ་དྲི་མ་མེད་པ་གཅེར་བུར་འབུད་པའི་མན་ངག་ཀྱང་གནད་འདི་ཉིད་ཀྱིས་ཟིན་པས་དེ་པའི་བཀའ་བརྒྱུད་ཀྱི་རིག་པའང་དྲི་མ་མེད་པ་རྗེན་པར་འབུད་ཐུབ་པ་བྱུང་བ་ཡིན་ནོ། །མཆན།༽
་་་་་་་་གྲོལ་བར་ཐེ་ཚོམ་མེད། །
ཅེས་དང༌། ཁྱད་པར་རྗེ་བཙུན་རེད་མདའ་བས་ཕྱག་རྒྱ་ཆེན་པོ་བསྒོམ་པའི་རང་གི་མྱོང་བ་རྒྱུད་ལ་ཇི་ལྟར་སྐྱེས་པའི་མགུར་ལས་ཀྱང༌།
གསལ་སྒྲིབ་བྱིང་རྒོད་སྤངས་པ་གདོད་མའི་སེམས། །
སྒོམ་འདོད་བློ་ཡིས་མ་བསླང་རང་སར་ཞོག །
ལྷུག་པར་ཐོངས་ལ་དྲན་པ་རྒྱང་སོ་ཚུགས། །
རྒྱ་མཚོའི་ཀླུང་དུ་གཟིངས་ལས་འཕུར་བའི་བྱ། །
ཕྱོགས་རྣམས་བསྐོར་ཞིང་དེ་རུ་འབབ་པ་ལྟར། །
ཅི་ཙམ་རྣམ་པར་རྟོག་པའི་ཚོགས་འཕྲོས་ཀྱང༌། །
ཐ་མར་རང་གནས་ཆོས་ཀྱི་དབྱིངས་ལ་འབབ། །
དེ་ཕྱིར་རྣམ་རྟོག་ཆེད་དུ་དགག་མི་དགོས། །
ཕྱལ་པར་ཐོངས་ལ་དྲན་པའི་བྱ་ར་གྱིས། །
དུག་ལ་སྔགས་ཀྱིས་བཏབ་པ་ཇི་བཞིན་དུ། །
རྣམ་རྟོག་མ་རིག་ཡེ་ཤེས་ཆེན་པོར་འཆར། །
འབད་རྩོལ་རྐྱེན་གྱིས་བསྒྲུབས་པའི་མི་རྟོག་པ། །
རང་བྱུང་འོད་གསལ་སྒྲིབ་པའི་མུན་ཆེན་ཡིན། །
དེ་ཕྱིར་རང་བྱུང་འོད་གསལ་འཆར་འདོད་ན། །
མི་རྟོག་རྐྱེན་གྱིས་མ་སྒྲུབས་རྣལ་འབྱོར་པ། །
ཇི་ལྟར་འགའ་ཡིས་ཆུ་རླབས་ཞི་འདོད་ནས། །
འབད་པས་བྱས་ཚེ་ཕྱི་ཕྱིར་འཕེལ་བ་ལྟར། །
རྣམ་རྟོག་དགག་ཕྱིར་གཉེན་པོ་བསྟེན་ན་ཡང༌། །
རྣམ་པར་རྟོག་པའི་རྦ་རླབས་ཕྱི་ཕྱིར་གཡོ། །
གང་ཚེ་འགའ་ཡིས་རང་འགར་བཞག་པ་ན། །
ཅི་ཞིག་ལྟར་ཚེ་ཆུ་བོའི་རྦ་རླབས་ཞི། །
དེ་བཞིན་རྩལ་ཆེན་ལྷག་པར་སྐྱོང་ཤེས་ན། །
རྣམ་པར་རྟོག་པའི་རྦ་རླབས་ངང་གིས་དེངས། །
རྣམ་རྟོག་དབྱིངས་སུ་གྲོལ་བ་ཞི་གནས་ཏེ། །
སྒྲོ་འདོགས་ནང་ནས་ཆོད་པ་ལྷག་མཐོང་ཡིན། །
སྣང་སྟོང་དབྱེར་མེད་འདྲེས་པ་ཟུང་འཇུག་ལམ། །
ཤེལ་སྣོད་ཆུ་ཡིས་བཀང་བ་ཇི་བཞིན་ནོ། །
ཞེས་མདོ་སྔགས་ཀྱི་འོད་གསལ་འཁྲུལ་བ་མེད་པ་ཞིག་ལྟ་སྒོམ་དུ་བྱེད་པ་ལ་ནི་སེམས་ཀྱི་འཇོག་ཐབས་འདི་ལྟ་བུ་ཞིག་མེད་མི་རུང་དུ་བདེ་བར་གཤེགས་པའི་གསུང་རབ་ཚད་མར་གྱུར་ན་གྲུབ་ཀྱང༌། ཤར་ཙོང་ཁ་པ་ཆེན་པོས་འཇོག་ཚུལ་འདི་ནི་ཧྭ་ཤང་གི་འཇོག་ཚུལ་ཇི་བཞིན་པ་དེ་ཡིན་པས་ཐར་འདོད་རྣམས་དུག་བཞིན་སྤང་བར་བྱ་རིགས་སོ་ཞེས་རྒྱ་ཆེར་གདམས་སོ། །ཐར་པའི་ལམ་ལ་འཕྲོག་ཏུ་མེད་པའི་དད་པ་ཅན་ནི། རིགས་པ་དང་ལྡན་པའི་ཐོས་བསམ་སྒོམ་གསུམ་གྱིས་གཏན་ལ་ཕབ་པའི་ལྟ་སྒོམ་ལ་མ་བཅོས་པར་སྐྱོང་བ་ཉིད་ལས་སེམས་གཞན་དུ་གཡེངས་པའི་གོ་སྐབས་ག་ལ་ཡོད་པས་འདི་ཉིད་སྨན་བཞིན་དུ་བསྟེན་པར་རིགས་ཞེས་ཁོ་བོས་གསོལ་བ་རྒྱུན་མ་ཆད་པར་འདེབས་སོ། །
གཉིས་པ་༼ཇི་ལྟར་ཉམས་སུ་ལེན་པ་༽ནི།
བདག་ཉིད་བཅོམ་ལྡན་འདས་རྡོ་རྗེ་རྣལ་འབྱོར་མར་གསལ་བའི་བར་དུ་ཡབ་ཧེ་རུ་ཀས་འཁྱུད་པའི་ཐུགས་ཀའི་དྷཱུ་ཏིའི་ནང་དུ་ཉི་གདན་ལ་ཧཱུྃ་ཡིག་སྔོན་པོ་ཞིག་བསྒོམ། དེ་ལས་འོད་འཕྲོས། སྣོད་ཐམས་ཅད་འོད་གསལ་དུ་བཞུས། དེའི་རྐྱེན་གྱིས་བཅུད་ཐམས་ཅད་འོད་གསལ་དུ་བཞུས་ནས་རང་གི་ཡབ་ཧེ་རུ་ཀ་ལ་ཐིམ། ཧེ་རུ་ཀ་རང་ལ་ཐིམ། རང་གི་སྤྱི་བོ་ནས་རྐང་མཐིལ་གྱི་བར་ཉི་གདན་ལ་སྡུད། ཉི་གདན་ཧཱུྃ་ཡིག་ལ་བསྡུ། ཧཱུྃ་གི་ཞབས་ཀྱུ་ཨཱུ་ཡིག་ཧ་ལ། ཧ་མགོ་བོ། མགོ་བོ་ཟླ་ཚེས། དེ་ཐིག་ལེ། དེ་ནཱ་ད་ལ་བསྡུས་ནས་རླུང་བུམ་པ་ཅན་བཟུང་སྟེ་མཉམ་པར་བཞག་པས་ཟླ་ཉི་སྒྲ་གཅན་གྱི་རླུང་སྙིང་གར་ཟིན་ནས་སྣང་གསུམ་གྱི་མཐར་འོད་གསལ་ཟིན་པ་བྱུང་བས། གཉིད་དུ་མ་སོང་བའི་གོང་རོལ་དུའང་འདི་ཉིད་ལ་ལེགས་པར་སྦྱངས་ན་གཉིད་དུས་ཀྱི་འོད་གསལ་ཚེགས་མེད་དུ་ཟིན་ཅིག །དེ་ཟིན་ན་འཆི་དུས་ཀྱི་འོད་གསལ་ཀྱང་ཟིན་པས། འོད་གསལ་གསུམ་འབྲེལ་གྱི་མན་ངག་ཅེས་ཐ་སྙད་བྱེད་དོ། །
གཉིས་པ་༼གཉིད་པའི་དུས་སོ་༽ལ་ཕྱི་ནང་གི་བྱང་ཆུབ་བཤད་པ། མ་ཟིན་པ་ཟིན་པར་བྱེད་པ། ཟིན་པ་བརྟན་པར་བྱེད་པ། རྗེས་འཕྲོས་དོན་བཤད་པའོ། །དང་པོ་༼ཕྱི་ནང་གི་བྱང་ཆུབ་བཤད་པ་༽ནི།
ཐོ་རངས་ཀྱི་ཚེ་ཟླ་མུན་ནུབ་ཅིང་ཉི་མ་མ་ཤར་བའི་ནམ་མཁའ་ནི་སྐྱ་རེངས་ཀྱི་འོད་གསལ། དྲི་མ་མེད་པའི་ལུས་ངག་ཡིད་ཀྱི་ངོ་བོ་དང་བྲལ་བ་ཐམས་ཅད་སྟོང་པ་སྟེ། དཔེ་དེ་བཞིན་དུ་ཉི་མ་ཤར་བས་མཚོན་པའི་སྤྲོས་བཅས་ལས་ཀྱང་འདས། ཟླ་བ་ཤར་བས་མཚོན་པའི་སྤྲོས་མེད་ལས་ཀྱང་འདས། ཐུན་མཚམས་ཀྱིས་མཚོན་པའི་དབུ་མ་ལས་ཀྱང་འདས་ནས་ཤེས་རབ་ཀྱི་སྟོབས་ཀྱིས་ཐོག་མཐའ་དབུ་མ་གང་དུའང་མི་རྟོག་པ་སྟེ། མཚན་ཉིད་ཐེག་པ་དང་ཐུན་མོང་བར་བསྟན་པའི་ཕྱིར་བྱང་ཆུབ་ཅེས་བྱའོ། །གཞན་ལུས་ལ་བརྟེན་ནས་འོད་གསལ་འཛིན་པ་ཡིན་ན་དྲོད་ཀྱི་ཉི་མ་ཤར་བ་ཐབས་ཆགས་པའི་སྣང་བ་མཆེད་པ་ལས་ཀྱང་འདས། བདེ་བའི་ཟླ་བ་ཤར་བ་རྫོགས་པས་ཤེས་རབ་ཆགས་བྲལ་གྱི་སྣང་བ་ལས་ཀྱང་འདས། དེ་ཉིད་གང་ཡང་མ་ཡིན་པའི་ཐུན་མཚམས་དབུ་མ་ཉེར་ཐོབ་ལས་ཀྱང་འདས་ཏེ། བདེ་བ་ཆེན་པོ་ཉམས་སུ་མྱོང་བ་ལས་ཡང་དག་པའི་ལྟ་བ་ཐོག་མཐའ་དབུས་གསུམ་གང་དུའང་རྣམ་པར་མི་རྟོག་པའི་སྐད་ཅིག་གིས་འོད་གསལ་བ་ནི་བསྐྱེད་རིམ་པ་ལའང་ཡོད་པས། ནང་དུ་སྟོང་བཞི་མངོན་དུ་གྱུར་སྟོབས་ཀྱིས་འོད་གསལ་བའི་ཡེ་ཤེས་མྱོང་བ་མིན་ཅིང༌། རིག་མ་དང་འབྲེལ་སྟོབས་ཀྱིས་མངོན་བྱང་ཡིན་པས། ཕྱི་ནང་ཐུན་མོང་བའི་མངོན་བྱང་ཞེས་བྱ་སྟེ། རྒྱུའི་ཐེག་པར་བཤད་པའི་མངོན་བྱང་གི་དུས་ཀྱི་དག་པ་ཚང་བའི་སྟེང་དུ་ཕྱག་རྒྱ་ལ་བསྟེན་པའི་སྣང་གསུམ་གྱི་མཐར་འོད་གསལ་ཟིན་པས་ནང་གི་མངོན་བྱང་དུའང་འཇོག་གོ །
ནང་གི་མངོན་བྱང་ཆུབ་པ་ནི། བྱང་ཆུབ་དང་པོར་ལས་རླུང་ཕལ་ཆེར་རླུང་གི་རླུང་ལ་ཐིམ་པས་སྨིག་རྒྱུ་ལྟ་བུའི་སྣང་བ་འོད་ཟེར་ལྔའི་ཚོགས་དང་ལྡན་པར་མཐོང༌། བྱང་ཆུབ་གཉིས་པ་ནི། འདོད་ཆགས་ཀྱི་ཀུན་རྟོག་ཐིམ་པར་སྣང་བ་སྟེ། ནམ་མཁའ་དྲི་མ་མེད་པ་ལ་ཁྱབ་པའི་ཟླ་བའི་འོད་ཟེར་ཤར་བ་ལྟ་བུའོ། །བྱང་ཆུབ་གསུམ་པ་ནི། ཞེ་སྡང་ཐིམ་པས་ནམ་མཁའ་དྲི་མེད་ལ་ཉི་མའི་འོད་ཟེར་ཤར་བ་ལྟ་བུའོ། །བྱང་ཆུབ་བཞི་པ་ནི། གཏི་མུག་ཐིམ་པས་ནམ་མཁའ་དྲི་མེད་ལ་མུན་པ་དྭངས་པས་ཁྱབ་པ་ལྟ་བུའོ། །བྱང་ཆུབ་ལྔ་པ་ནི། རྣམ་ཤེས་ཀུན་ཐིམ་པས་མུན་པ་དང་བྲལ་བའི་སྐད་ཅིག་མ་འོད་གསལ་བ་སྟེ། གཟུང་འཛིན་གྱི་མུན་པ་དང་བྲལ་བས་མི་འགྱུར་བའི་འོད་གསལ་མ་བཅོས་པ་ངོ་བོ་གང་དུའང་མི་འཛིན་པའི་ཚུལ་གྱིས་རྣམ་པར་མི་རྟོག་པའི་ཡེ་ཤེས་ཀྱི་མིག་གི་རབ་རིབ་བྲལ་བས་སྐྲ་ཤད་ཀྱི་དེ་ཉིད་མཐོང་བ་ལྟ་བུའོ། །དེ་སྐད་དུ་སློབ་དཔོན་འཕགས་པ་ལྷས། དང་པོར་སྨིག་རྒྱུ་ལྟ་བུ་ལ་འོད་ཟེར་ལྔའི་ཚོགས་དང་ལྡན་པར་མཐོང་ངོ༌། །གཉིས་པ་ནི་སྣང་བ་སྟེ་ཟླ་བའི་འོད་ཟེར་ལྟ་བུའོ། །གསུམ་པ་ནི་སྣང་བ་མཆེད་པ་སྟེ་ཉི་མའི་འོད་ཟེར་ལྟ་བུའོ། །བཞི་པ་ནི་སྣང་བ་ཐོབ་པ་སྟེ་མུན་པ་ལྟ་བུའོ། །
དེ་ནས་མུན་པ་དང་བྲལ་བའི་སྐད་ཅིག་མ་འོད་གསལ་བ་སྟེ་རྟག་ཏུ་སྣང་བའི་མཚན་ཉིད་ཅན་དོན་དམ་པའི་བདེན་པའི་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་བ་ཞེས་གསུངས་སོ། །འདིའི་སྐབས་སུ་བདག་གི་རྗེ་བཙུན་དཔལ་ལྡན་བླ་མ་དམ་པ་ཆོས་ཀྱི་སྤྱན་དང་ལྡན་པ་རིམ་པར་བརྒྱུད་པའི་ཞལ་སྔ་ནས། རྣམ་ཤེས་སྡུད་པའི་མངོན་བྱང་ལྔ་དང༌། ཡེ་ཤེས་འཆར་བའི་མངོན་བྱང་ལྔ་ཞེས་ཐ་སྙད་མཛད་ལ། དེའང་ཞིབ་ཏུ་བྱས་ན་རྣམ་ཤེས་མངོན་པར་བྱང་བ་དང༌། ཡེ་ཤེས་མངོན་པར་ཆུབ་པ་ཞེས་པའི་དོན་དུའང་འགྱུར་ལ། དེའི་དང་པོ་རྣམ་ཤེས་སྡུད་པའི་མངོན་བྱང་གི་རྟགས་སུའང་རྟགས་དེ་ལྔ་འཆར་ལ། ཡེ་ཤེས་འཆར་བའི་སྐབས་སུའང་རྟགས་དེ་ལྔ་འཆར་ལ། སྔ་མའི་སྐབས་ཀྱི་རྟགས་ནི། ཤེས་པ་རང་ལས་རྒྱང་ཆད་ཀྱི་རྣམ་པར་འཆར་ལ། ཕྱི་མའི་སྐབས་ཀྱི་རྟགས་ནི་ཡེ་ཤེས་རང་ཉིད་རྟགས་ཀྱི་ངོ་བོར་སྐྱེ་བར་ཉམས་སུ་མྱོང་བ་ཡིན་ནོ། །
འོ་ན་རྣམ་ཤེས་སྡུད་པའི་མངོན་བྱང་ལྔའི་སྐབས་སུ་རྣམ་ཤེས་ཇི་ལྟར་སྡུད་ཅེ་ན། དང་པོའི་སྐབས་སུ་དབང་ཤེས་ལྔ། གཉིས་པའི་དུས་སུ་དྲུག་ཤེས། གསུམ་པའི་དུས་སུ་ཉོན་ཤེས། བཞི་པའི་དུས་སུ་ཀུན་གཞི་རྣམ་སྨིན་གྱི་ཆ། ལྔ་པའི་དུས་སུ་ཀུན་གཞི་ས་བོན་༼འདིའི་ས་བོན་བག་ཆགས་རྨེགས་ནས་ཕྱིར་མི་ལྡོག་པར་སྡུད་བྱེད་ཀྱི་ཡེ་ཤེས་ནི་སྔགས་ལམ་གྱི་སངས་རྒྱས་ཐོབ་བྱེད་ཀྱིས་རྡོར་རྟིང་མ་ཐོབ་པར་མི་འབྱུང་ཡང༌། སློབ་ལམ་དུ་ཀུན་གཞི་རྣམ་སྨིན་སྐྱེད་བྱེད་ཀྱི་ཀུན་གཞི་ས་བོན་གྱི་ཆ་དེ་ལམ་གྱི་ཡེ་ཤེས་དེས་ཉམས་དམས་དར་ བྱེད་པའི་སྒོ་ནས་ཅུང་ཟད་སྡུད་པ་ཡིན་ནོ། །མཆན།༽གྱི་ཆ་རྣམས་སྡུད་པར་བྱེད་པ་ཡིན་ལ། དེ་སྡུད་བྱེད་ཀྱི་ཡེ་ཤེས་སམ་བསྡུས་ཟིན་པའི་རྗེས་ཀྱི་རྣམ་གྲོལ་ལམ་དུ་འབྱུང་བའི་ཡེ་ཤེས་སམ། རྣམ་ཤེས་ལྔ་གནས་གྱུར་པའི་ཡེ་ཤེས་ཀྱི་མངོན་བྱང་ལྔའང༌། རིམ་བཞིན་བྱ་གྲུབ། སོར་རྟོག །མཉམ་ཉིད། མེ་ལོང༌། ཆོས་དབྱིངས་ཡེ་ཤེས་དང་ལྔ་སྟེ། སློབ་པའི་འོད་གསལ་གྱི་སྐབས་སུ་ཡེ་ཤེས་རྗེས་མཐུན་པ་དང༌། མི་སློབ་པའི་འོད་གསལ་གྱི་སྐབས་སུ་ནི་ཡེ་ཤེས་མཚན་ཉིད་པ་ཡིན་ལ། རྣམ་ཤེས་སྡུད་པའི་མངོན་བྱང་ལྔ་དང་ཡེ་ཤེས་འཆར་བའི་མངོན་བྱང་ལྔ་པོའང་རིམ་ཅན་དུ་འཆར་རམ། འདྲེས་མར་འཆར་རམ། ཅིག་ཅར་དུ་འཆར་ཞེ་ན། རྗེ་བཙུན་བླ་མ་གོང་མ་ཁ་ཅིག་གི་མྱོང་བའི་གསུང་གིས། དག་བྱའི་རྟགས་རྟགས་ཅན་ལྔ་དང༌། གསལ་ཆའི་རྟགས་རྟགས་ཅན་ལྔ་རིམ་ཅན་དུ་འཆར་གསུང་བ་དང༌། ཁ་ཅིག་གིས་མྱོང་བའི་གསུང་གིས། དག་ཆའི་རྟགས་རྟགས་ཅན་དང་པོ་དང༌། གསལ་ཆའི་རྟགས་རྟགས་ཅན་སྤེལ་མར་འབྱུང་བར་གསུངས་པ་དང༌། ཁ་ཅིག་གིས་མྱོང་བའི་གསུང་གིས། དག་བྱའི་རྟགས་ལྔ་རིམ་ཅན་དུ་འབྱུང་བའི་དུས་སུ་གསལ་ཆའི་རྟགས་ལྔའང་ཅིག་ཅར་འབྱུང་དུ་ཟིན་ཀྱང༌། ཞི་ལྷག་གི་ཏིང་ངེ་འཛིན་ལ་བརྟན་པ་མ་ཐོབ་པ་རྣམས་ཀྱིས་དེ་སོ་སོར་ངོས་མི་ཟིན་ལ། བརྟན་པ་ཅུང་ཟད་ཐོབ་ཅིང་ཆེར་མ་ཐོབ་པ་དག་གིས་ནི་དག་བྱའི་རྟགས་རྟགས་ཅན་ངོས་ཟིན་ཀྱང༌། གསལ་བྱའི་རྟགས་རྟགས་ཅན་ལ་སྒྲིབ་བྱེད་ཀྱི་དྲི་མ་སྤང་མ་ནུས་པ་རྣམས་ལ་དེ་ངོས་ཟིན་པར་དཀའ་ལ། དེ་སྒྲིབ་བྱེད་ཀྱི་དྲི་མ་ཕལ་ཆེར་སྤངས་ཟིན་པ་ལ་ནི། དག་བྱའི་རྟགས་རྟགས་ཅན་ནམ་རྣམ་ཤེས་སྡུད་རིམ་གྱི་མངོན་བྱང་ལ་མི་འཇུག་པར། གསལ་བྱའི་རྟགས་རྟགས་ཅན་ནམ་ཡེ་ཤེས་འཆར་བའི་མངོན་བྱང་ཉིད་ནས་འཇུག་པའི་བྱེད་པ་ལ་དབང་ཐོབ་པའང་གསུངས་སོ། །གཞན་ཡང་རྟོགས་པར་དཀའ་བའི་གནད་འདིའང་ཤེས་དགོས་ཏེ། སྦྱངས་པ་སྔོན་དུ་སོང་བའི་དབང་པོ་མཆོག་ལ་རླུང་ཐིམ་རིམ་གྱིས་སྟོང་པ་བཞིས་དྲངས་པའི་མཐར་ཐམས་ཅད་སྟོང་པར་བསྐྱེད་མི་དགོས་པར་སྙིང་གར་རླུང་དམིགས་སེམས་གསུམ་སྡུད་པ་ཉིད་ཀྱིས་འོད་གསལ་གྱི་མངོན་བྱང་ཐོག་མ་ནས་འཆར་བ་དང༌། དབང་པོ་འབྲིང་ལ་དང་པོ་ཟླ་ཉི་མུན་པའི་མངོན་བྱང་གང་རུང་རེ་ཤར་རྗེས་འོད་གསལ་གྱི་མངོན་བྱང་ཤར་བ་དང༌། དབང་པོ་ཐ་མ་ལ་རླུང་ཐིམ་རིམ་གྱི་སྟོང་གཞིའི་མཐར་འོད་གསལ་གྱི་མངོན་བྱང་འཆར་བ་ཡིན་ནོ། །
སྤྱིར་སྐབས་འདིར་ཞི་ལྷག་གི་ཏིང་ངེ་འཛིན་ལ་ཅུང་ཟད་བརྟན་པ་ཐོབ་ཅིང་ཆེར་མ་ཐོབ་པས་ནི། རྣམ་ཤེས་སྡུད་པའི་མངོན་བྱང་ལྔའི་རྟགས་སྣང་སད་རྗེས་ཀྱི་ཤེས་པ་ལ་མཚམས་སྦྱོར་ནུས་ཀྱི་ཡེ་ཤེས་འཆར་བའི་མངོན་བྱང་ལྔའི་རྟགས་སྣང་སད་རྗེས་ཀྱི་ཤེས་པ་ལ་མཚམས་སྦྱོར་མི་ནུས་ཏེ། སད་རྗེས་ཀྱི་ཤེས་པ་རྗེས་ཐོབ་དག་པ་བས་ཡེ་ཤེས་ཀྱི་ཡུལ་མྱོང་བྱེད་མ་ཡིན་པའི་ཕྱིར་རོ། །
འོ་ན་དེ་སད་རྗེས་ཀྱི་རྗེས་ཐོབ་ཡེ་ཤེས་ཀྱིས་ནི་སྔར་མྱོང་གི་ཡེ་ཤེས་འཆར་བའི་མངོན་བྱང་ལྔའི་རྟགས་སྣང་སད་རྗེས་ཀྱི་ཤེས་པ་ལའང་མཚམས་སྦྱར་ནས། ཉིན་སྣང་ཐ་མལ་གྱི་གནས་སྐབས་ཀྱི་འཁྲུལ་པ་དེ་རྣམ་ཀུན་མཆོག་ལྡན་སྟོང་པ་ཉིད་འོད་གསལ་བས་སྦྱང་བར་བྱས་ནས་འབྲས་བུ་སྤྲུལ་པའི་སྐུ་འགྲུབ་པར་བྱེད་དོ། །དེས་ན་དག་བྱ་དང་གསལ་ཆའི་རྟགས་རྟགས་ཅན་སོ་སོར་མ་འཁྲུལ་བར་སོ་སོར་རྟག་པའི་ཤེས་རབ་ཀྱིས་ངེས་པར་འཛིན་པའི་མན་ངག་བླ་མ་བརྒྱུད་པ་ལས་ཉེ་བར་འོངས་པ་རྗེ་བཙུན་སངས་རྒྱས་མཉན་པ་རས་ཆེན་གྱི་གསང་བའི་ཞལ་ལུང་ནི་ཁོ་བོས་ནཱ་རོ་ཆོས་དྲུག་ཏུ་བསྟན་ཟིན་ཏོ། །འོ་ན་འདི་སྐབས་ཀྱི་རྣམ་ཤེས་སུ་འཇོག་བྱེད་དེ་གང༌། ཡེ་ཤེས་སུ་འཇོག་བྱེད་དེ་གང་ཞེ་ན། རྣམ་ཤེས་ནི་ཡེ་ཤེས་སུ་གནས་གྱུར་དུ་མ་ཟིན་པའི་ཤེས་པའི་ཆ་དང༌། ཡེ་ཤེས་ནི་སློབ་པའི་འོད་གསལ་གྱི་སྐབས་སུ་གནས་གྱུར་བཞིན་པའི་ཡེ་ཤེས་དང༌། མི་སློབ་འོད་གསལ་གྱི་སྐབས་སུ་གནས་གྱུར་གྱི་ཡེ་ཤེས་སོ། །མདོར་ན་ཕར་ཕྱིན་ཐེག་པར་སྤང་བྱ་ཤེས་སྒྲིབ་རགས་པ་ཙམ་བསྟན་ནས། དེའི་ས་བོན་གང་ཡིན་གསལ་བར་མ་བཤད་པས། ཤེས་སྒྲིབ་རགས་པ་སྤོང་བྱེད་ཚོགས་སོགས་ཕལ་པས་སྤོང་བ་ལའང་བསྐལ་པ་གྲངས་མེད་དུ་མ་འགོར་ལ། སྔགས་བླ་ན་མེད་པའི་ཐེག་པར། ཤེས་སྒྲིབ་ཀྱི་ས་བོན་སྤང་བྱ་གནས་སྐབས་བཞིའི་རྟེན་དང་བརྟེན་པའི་ཐིག་ལེ་ཡིན་པ་གསལ་བར་བཤད་ནས། དེ་མྱུར་དུ་སྤོང་བྱེད་ཀྱི་ནང་གི་མངོན་བྱང་ལྔ་བསྟན་པ་དེས་དེ་སྤངས་པས་ཚེ་གཅིག་ལུས་གཅིག་ལ་སོགས་པར་འཚང་རྒྱ་བར་ནུས་པ་ཡིན་པས། ལམ་གྱི་གནད་འདི་ལྟ་བུ་ལ་ཟབ་མོ་ཕྱག་རྒྱ་ཆེན་པོའི་གདམས་པ་དང་ཁྲིད་དུ་མཛད་ནས། བཅོམ་ལྡན་འདས་རྡོ་རྗེ་འཆང་གིས་སྐལ་མེད་ལ་གསང་བ་ཆེན་པོའི་རྒྱ་དུ་མས་ལེགས་པར་བསྡམས་པ་ཡིན་ལ། དེ་ལྟར་མིན་པར་ཕྱག་རྒྱ་ཆེན་པོའི་གདམས་པ་དང་ཁྲིད་ཅེས་པ་སེམས་གསལ་རིག་སྟོང་གསུམ་སྐུ་གསུམ་དུ་ངོ་སྤྲོད་པ་ཙམ་གྱི་བརྡ་ལ་ཟེར་ན་ནི། ཐར་འདོད་ལ་ཉེ་བར་མཁོ་བ་མ་ཡིན་པས་སྐལ་མེད་ལ་གསང་བར་གདམས་ཀྱང་ངལ་བ་འབྲས་བུ་མེད་པར་ཤེས་པར་བྱ་དགོས་སོ། །
འདི་ལྟ་བུའི་གནད་གསལ་བ་ནི་ཁོ་བོས་སྔར་བཤད་མ་སྤོབས་ཀྱང་སྐབས་འདིར་ཡེ་ཤེས་ཀྱི་མཁའ་འགྲོའི་དགོངས་པ་ལེགས་པར་བསྐངས་ནས་བཤད་པ་ཡིན་པས་ནོངས་པར་མི་སེམས་སོ། །རྣམ་ཤེས་དང་ཡེ་ཤེས་ཀྱི་སྣང་གསུམ་དང་སྟོང་གཞིའི་ཐ་སྙད་ཇོ་ཞལ་གྱི་ཡིག་ཆ་ལ་ལར་ཡང་སྣང་ལ། ཁྱད་པར་ཇོ་ནང་པའི་ཕྱོགས་ཀྱི་སྒྲོས་ལ་ལར། རྣམ་ཤེས་ཀུན་རྫོབ་མི་རྟག་པའི་སྣང་གསུམ་འོད་གསལ་སྟོང་པ་བཞི་དང༌། ཡེ་ཤེས་དོན་དམ་རྟག་པའི་སྣང་གསུམ་འོད་གསལ་སྟོང་པ་བཞི་ཞེས་པ་ལ་སྲོག་ཏུ་བྱས་ནས་ལུང་རིགས་ལྟར་སྣང་མང་དུ་སྦྱར་འདུག་པ་དང༌། བདག་གི་འདོད་པ་ཡེ་འདྲ་བའི་གནས་མེད་པས་ལུགས་དེ་ལྟ་བུའི་ཤན་མ་འདྲེས་པ་ཐོས་བསམ་སྒོམ་པ་འཁྲུལ་མེད་དུ་མཛོད་ཅིག །
འདིར་འདི་ཤེས་དགོས་ཏེ། རྒྱུད་རྒྱ་གཞུང་གི་འབྲས་བུ་ཉི་ཚེ་བ་མནན་ཐབས་ཀྱིས་བོད་ཁ་ཅིག་རང་བཞིན་གསུམ་སྣང་བ་གསུམ་གྱི་མཚན་ཉིད་དུ་འདོད་པ་དང༌། རང་བཞིན་ས་དྲུག་པོ་སྣང་བ་དང་པོ་ལ་ཐིམ་པས་སྣང་བ་དང་པོ་འཆར་བ་དང༌།སྣང་བ་ཕྱི་མ་གཉིས་དང་རང་བཞིན་གྱི་མ་གཉིས་ལའང་དེ་ལྟར་སྦྱོར་བ་ཡོད་ཀྱང༌། བདག་གི་བླ་མ་རྗེ་བཙུན་རས་པ་ཆེན་པོའི་ཞལ་སྔ་ནས། སྣང་གསུམ་འོད་གསལ་དང་བཅས་པའི་མངོན་བྱང་གི་ཡུལ་ཅན་རིག་སྟོང་དབྱེར་མེད་དང༌། དེའི་ཡུལ་དེའི་རང་རྒྱུད་ཀྱིས་བསྡུས་པའི་སྣང་བ་དང་ཡུལ་ཡུལ་ཅན་གྱི་སྣང་བ་དང་པོ་དེ་འཆར་བར་ཉེ་བ་ན་རང་བཞིན་དང་པོ་འགགས་པ་ལ་མངོན་པར་ཕྱོགས་པ་ཡིན་གྱི། སྣང་བ་དང་པོ་ཤར་བ་ན་རང་བཞིན་དང་པོ་འགགས་ནས་སྟོང་པ་དང་པོ་སྔོན་དུ་བྱས་པས། སྣང་བ་དང་རང་བཞིན་སྟོང་པ་ཕྱི་མ་རྣམས་ལའང་ཚུལ་འདི་ལྟར་སྦྱར་བར་བྱའོ་ཞེས་གྲུབ་པ་མཆོག་གི་མྱོང་བ་འཁྲུལ་པའི་དྲི་མ་ཐམས་ཅད་དང་བྲལ་བའོ། །
གཉིས་པ་༼མ་ཟིན་པ་ཟིན་པར་བྱེད་པ་༽ནི།
བླ་མ་ལ་ཆོས་སྐུའི་མོས་གུས་རྒྱས་འདེབས་མིན་པར་རང་འཁྲུངས་ཀྱི་སྒོ་ནས་ཚོགས་ཀྱི་འཁོར་ལོ་ལ་སོགས་པའི་བསྙེན་བཀུར་གྱིས་མཆོད། ཁྱད་པར་ནམ་ཕྱེད་ན་ལེགས་པར་བསླབ་པའི་ཕྱག་རྒྱ་ཕུལ་ནས་ཕྱི་ནང་གསང་བ་དེ་ཁོ་ནས་མཆོད་དེ། གསོལ་བ་ལན་གསུམ་གྱི་བར་བཏབ་ནས། བླ་མས་སློབ་མ་ལ་ཐུགས་རྗེ་ཆེན་པོ་བསྐྱེད་ནས་ལས་རྒྱ་ལ་བརྟེན་ནས་དབང་གསུམ་པ་བསྐུར་ཏེ་འོད་གསལ་མཚོན་པར་བྱེད་དོ། །དེ་ནས་གནས་དབེན་པར་སྒོ་གསུམ་དལ་དུ་གཞུག་ཅིང༌། རེ་ཞིག་བྱ་བ་གཞན་ཐམས་ཅད་སྤངས། ནུབ་གཉིས་གསུམ་དུ་གཉིད་བཅག །ལུས་ལ་བསྐུ་མཉེ་བྱ། ཟས་བཅུད་ཅན་བསྟེན། བླ་མ་ཡི་དམ་མཁའ་འགྲོ་ཆོས་སྐྱོང་ལ་མི་ཤས་བརྒྱན་པའི་གཏོར་མ་འབུལ། མདུན་དུ་རང་ལས་མཐོ་བར་རྐང་སྟེགས་སྨིན་མཚམས་སུ་སླེབས་པ་ཙམ་གྱི་ཐད་དུ་ཤེལ་ལམ་ཅོང་ཞིའི་ཀོང་བུར་མར་མེ་སྤར། མིག་ཟིམ་བུར་བལྟ་ཞིང་སད་དུས་ཀྱི་འོད་གསལ་འཛིན་པའི་མཉམ་གཞག་གི་ཐོག་ཏུ་བཞག
དེ་ནས་ལུས་རྣམ་སྣང་གི་ཆོས་བདུན་སྒོམ་ཐག་དང་སྒོམ་ཤིང་བར་དུ་དྲངས་ནས་ལེགས་པར་ཆུན་པར་བྱ། གཉིད་ཀྱི་འོད་གསལ་ཅིས་ཀྱང་ཟིན་པར་བྱའོ་ཞེས་འདུན་པ་དུངས་དུངས་པ་ལན་མང་དུ་བྱ། དེ་ནས་རླུང་རོ་བསལ། བུམ་ཅན་འཇམ་པོར་འཛིན་པ་དང༌། རང་ཡི་དམ་དུ་གསལ་བའི་སྙིང་གར་དྷཱུ་ཏིའི་ནང་དུ་པདྨ་འདབ་མ་བཞི་པ་སྔོན་པོ། དབུས་ཀྱི་གེ་སར་ལ་ཧཱུྃ་ཡིག་སྔོན་པོ། ཤར་ལྷོ་ནུབ་བྱང་གི་པད་འདབ་ཕྱོགས་མདོག་གི་ཨ་ནུ་༼འདིར་ཁ་ཅིག །ཡི་གེ་བཞི་བསྒོམ་པ་ལ་མན་ངག་གི་གནད་འདོན་གྱི་ནུས་པ་མེད་པར་སྨྲ་ཡང༌། འདི་ལྟར་བསྒོམས་པས་མངོན་བྱང་བཞིའི་མཚན་མ་གསལ་བར་སྣང་བའི་ཆེད་ལ་དེ་གསལ་བ་ན་མངོན་བྱང་རྣམས་འཁྲུལ་མེད་དུ་རྟོགས་པའི་ཆེད་ཡིན་ལ། དེས་ན་ཅི་རིགས་ཀྱི་བྱེད་པ་ལྟར་མི་དགོས་ཀ་མེད་ཀྱི་གདམས་པའི་གནད་གཅོད་པར་བྱེད་ཅིང༌། ཧ་ཅང་གནད་མི་ཆེ་བ་རྣམས་གདམས་པའི་སྲོག་ཡིན་པ་སྐད་དུ་བཅོས་ནས་ཞིབ་ཆ་བྱེད་པ་བཞིན་མ་སོང་བ་ཞིག་དགོས་སོ། །མཆན།༽ཏ་ར། དེ་ལའང་མངོན་བྱང་གི་རྟགས་སྨིག་རྒྱུ་ཟླ་ཉི་མུན་གསུམ་བཞི་མ་བྱུང་གི་བར་ཡི་གེ་སོ་སོ་ལ་སེམས་ཅི་གནས་བྱས་ནས་སྟོང་བཞིས་རྟོགས་པའི་སྣ་ཅི་ཟིན་བྱས་ནས། མངོན་བྱང་ལྔ་པ་ཐམས་ཅད་སྟོང་པའི་རྟགས་འཆར་བའི་མགོ་རྩོམ་པ་ན་དབུས་ཀྱི་ཧཱུྃ་ཡིག་ལ་སེམས་ཅི་ཟིན་བྱས་ནས། མཆོག་མི་འགྱུར་གྱི་འོད་གསལ་ངོས་ཅི་ཟིན་དུ་བྱས་ཏེ། ཟིན་ན་དེའི་ངང་ལ་མཉམ་པར་བཞག་གོ། །ཡང་ན་གཉིད་སྟུག་གི་འོད་གསལ་འཛིན་འདོད་ན། ནོར་བུའི་ནང་དུ་ཐིག་ལེ་སྔོན་པོ་ལ་སེམས་བཟུང་ནའང་རླུང་འདུས་སླ་བས་ཅི་རིགས་པར་ཟིན་ལ། གཉིད་སྲབ་མོའི་འོད་གསལ་འཛིན་འདོད་ན། རྩ་དབུ་མའི་ཡར་སྣ་སྨིན་མཚམས་སུ་ཡོད་པར་བསྒོམས་ནས་དེང་ཐིག་ལེ་ནག་པོ་རིལ་མ་ཙམ་ལ་སེམས་བཟུང་ནས་ཉལ་ནའང་ཟིན་པར་འགྱུར་རོ། །
འོ་ན་གཉིད་ཀྱང་སིམས་ལས་བྱུང་བ་ཡིན་ལ། སེམས་སེམས་བྱུང་མཚུངས་པ་ལྔས་༼ཡུལ་དུས་རྟེན་རྫས་རྣམ་པ་མཚུངས།༽ མཚུངས་པར་ལྡན་པ་ཉིད་ཀྱི་ཕྱིར། གཉིད་ནི་འཇུག་པ་རང་དབང་མེད་པར་སྡུད་པའི་རྣམ་པ་ཅན་གྱི་སེམས་བྱུང་ཡིན་ན། སྐབས་དེར་འདུན་མོས་ལ་སོགས་པའི་དམིགས་པ་འཛིན་པའི་སེམས་བྱུང་གཞན་སྐྱེ་བའི་གོ་སྐབས་མི་འཐད་དོ་སྙམ་ན། སོ་སྐྱེ་ལས་རིགས་མི་མཐུན་ལྷན་ཅིག་མི་གནས་འགལ་གྱི་རྟོག་གཉིས་སམ་སེམས་བྱུང་ཆགས་སྡང་གཉིས་ལྟ་བུ་ཅིག་ཅར་འབྱུང་མི་རིགས་ནའང༌། རིགས་མཐུན་གྱི་སེམས་བྱུང་ལྷན་ཅིག་འབྱུང་དུ་རུང་བས་གཉིད་གཞན་འགྱུར་གྱི་སེམས་བྱུང་དུ་གསུངས་པའི་ཕྱིར་དང༌། གཉིད་ཀྱི་ཤེས་པ་བསླད་པས་ཡིད་རྟོག་ལ་དུས་གསུམ་གྱི་ཤེས་པའི་ཡུལ་གྱི་བག་ཆགས་སད་ཅིང་དེར་རྟོག་པས་རྨི་ལམ་དུ་ཡུལ་དང་ཡུལ་ཅན་དུ་མ་ཤར་ནས་དགེ་བ་དང་མི་དགེ་བའི་རྣམ་པར་རྟོག་པ་དང་རྟོག་མེད་ཀྱི་ཤེས་པ་དུ་མ་སྐྱེ་བ་མྱོང་༼རྨི་ལམ་གྱི་ཡུལ་ནི་མེད་པ་གསལ་སྣང་དང་སྣང་བ་དེ་འཛིན་པའི་ཁ་ཕྱིར་བལྟ་ནི་རྟོག་མེད་ལོག་ཤེས་ཏེ། དཔལ་ཆོས་ཀྱི་གྲགས་པས། ཤེས་ཀུན་དོན་ལྡན་ཕྱིར་ཞེ་ན། །འཐད་མིན་རྨི་སོགས་རྣམ་གཞན་དུ། །མཐོང་ཕྱིར་ཞེས་དང༌། རྟེན་སླད་པ་ལས་བྱུང་བ་ཅན། །རྟོག་པ་མེད་པ་གཅིག་ཡིན་ནོ། །ཞེས་འབྱུང་ངོ༌། །དེ་ལྟར་ནའང་མེད་པ་གསལ་སྣང་གི་ཡུལ་དང་ཡུལ་ཅན་སློང་བྱེད་ནི་གཉིད་ཀྱིས་བསླད་པའི་དྲུག་ཡིག་བག་ཆགས་གང་ལ་འབྲེལ་བའི་རྟོག་པ་སད་སྟོབས་ཀྱིས་བྱེད་པ་ཡིན་ནོ། །གནད་འདི་ལྟ་བུའང་བྱང་ཕྱོགས་གངས་རིའི་ཁྲོད་འདི་ནའང་མཁས་རྨོངས་གྲུབ་གསུམ་ཐམས་ཅད་ལ་ཉམས་སུ་མྱོང་ཡང་བརྡ་འཕྲོད་པ་ནི་འགའ་ཙམ་ཡང་མ་མཐོང་བས་ཁོ་བོས་ལེགས་པར་བཤད་པ་ཡིན་ནོ། །མཆན།༽བ་ཉིད་ཀྱིས་གྲུབ་པའི་ཕྱིར། གཉིད་ཀྱི་སྐབས་སུ་འོད་གསལ་འཛིན་པའི་འདུན་སོགས་ཀྱི་སེམས་བྱུང་ཤིན་ཏུ་འཐད་དོ། །
གསུམ་པ་༼ཟིན་པ་བརྟན་པར་བྱེད་པ་༽ནི།
རླུང་ལུས་གཞུག་ནས་སེམས་གཞུག་གི་བར་གྱི་དྷཱུ་ཏིའི་ནང་གི་གཏུམ་མོ་འབར་སྟོབས་ཀྱིས་བྱང་སེམས་ཞུ་བ་ལས་བདེ་སྟོང་གི་རྟོགས་པ་སྣང་གསུམ་འོད་གསལ་དང་བཅས་པའི་རླུང་སེམས་ཀྱི་རྟགས་སྣང་ཁྱད་པར་ཅན་ལས་སྒྱུ་མའི་སྐུར་ཤར་བ་ཉིད་དོན་གྱི་འོད་གསལ་མངོན་དུ་བྱེད་པའི་ཆེད་དུ་སྤྱོད་པ་དང་བསམ་གཏན་གཉིས་ཀྱིས་རྣལ་འབྱོར་གྱི་སྒོ་ནས་རླུང་སེམས་ཤིན་ཏུ་ཕྲ་བ་འོད་གསལ་དུ་གཞུག་དགོས་པས། དེའང་རིམ་ལྔར།
མན་ངག་ཐོས་པའི་སློབ་མ་ཡིས། །
དེ་ནས་རྣལ་འབྱོར་རྣམ་གཉིས་བསླབ། །
རིལ་པོར་འཛིན་པའི་རིམ་པ་དང༌། །
དེ་བཞིན་རྗེས་སུ་གཞིག་པའོ། །
མགོ་བོ་ནས་ནི་རྐང་པའི་བར། །
ཇི་སྲིད་སྙིང་གར་ཕྱིན་གྱི་བར། །
རྣལ་འབྱོར་ཡང་དག་མཐའ་ལ་འཇུག །
རིལ་པོར་འཛིན་པ་ཞེས་བཤད་དོ། །
རྒྱུ་བ་དང་ནི་མི་རྒྱུ་ཉིད། །
དང་པོར་འོད་སལ་བར་བྱས་ཏེ། །
ཕྱི་ནས་དེ་བཞིན་བདག་ཉིད་བྱེད། །
རྗེས་སུ་གཞུག་པའི་རིམ་པ་ཡིན། །
དབུགས་ཀྱི་རླུང་ནི་མེ་ལོང་ལ། །
ཇི་ལྟར་ཀུན་ཏུ་ཐིམ་འགྱུར་བ། །
དེ་བཞིན་རྣལ་འབྱོར་ཡང་དག་མཐར། །
ཡང་དང་ཡང་དུ་འཇུག་པར་བྱེད། །
ཅེས་དང༌། སྤྱོད་བསྡུས་ལས།
ཆུ་བོའམ་ལྟེང་གི་ཆུ་ནི་དྲི་མེད་དག་ལ་གོང་བུ་གནས་པ་ལྟར། །
དེ་བཞིན་དེ་ལ་རིམ་གྱིས་རྗེས་སུ་འཇིག་པར་བྱེད་པ་རྣལ་འབྱོར་པས་ནི་རྟག་ཏུ་བསམ། །
མེ་ལོང་ལ་ནི་རླུང་དག་རིམ་གྱིས་ཐད་པར་བྱེད་པ་བཞིན་དུའང་བལྟ་བྱ་སྟེ། །
རིལ་པོར་འཛིན་པ་ལ་ཡང་བྱ་བ་འདི་ནི་དེ་བཞིན་ཡང་དག་བརྟག །
ཅེས་འབྱུང་བས། མེ་ལོང་ལ་དབུགས་ཀྱི་རླུང་གི་དཔེ་ནི་རིལ་འཛིན་དང༌། ཆུ་བོའམ་ལྟེང་གི་ཆུ་འཁྱགས་གང་རིམ་གྱིས་ཞུ་བའི་དཔེས་རྗེས་གཞིག་སྟེ། འོད་གསལ་དེ་གཉིས་ཀྱི་སྒྱུ་མའི་ལུས་འོད་གསལ་དུ་བཅུག་ནས་སླར་ལུགས་བཟློག་གི་སྒྱུ་ལུས་སུ་ལྡང་བ་ན། སློབ་པའི་སྒྱུ་ལུས་དེ་ཉིད་ཀྱི་རྟེན་ལ་མི་སློབ་པའི་ཟུང་འཇུག་གི་གོ་འཕང་མངོན་དུ་བྱེད་པ་ཡིན་ཏེ། རྣམ་སྣང་མངོན་བྱང་ལས།
འཇའ་ཚོན་ལྟ་བུའི་ལུས་འདི་ནི། །
དེ་ཉིད་བསྒོམས་པས་འཐོབ་པར་འགྱུར། །
ཞེས་གསུངས་པ་ལྟར་ཇི་ལྟར་ཉམས་སུ་ལེན་ན། བདག་དང་སེམས་ཅན་ཐམས་ཅད་ཀྱི་ལུས་ངག་ཡིད་གསུམ་དབྱེར་མེད་དུ་བྱས་ནས་ལུས་ཀྱི་ཆ་རྣམ་སྣང༌། ངག་གི་ཆ་འོད་དཔག་མེད། ཡིད་ཀྱི་ཆ་མི་བསྐྱོད་པར་བསྒོམ་པ་ནི་དམ་ཚིག་སེམས་དཔའོ། །དེ་ལྟར་བསྒོམ་པ་གསུམ་གྱི་ཐུགས་ཀ་གསུམ་དུ་རིམ་བཞིན་ཨོཾ་དང་ཨཱཿདང་ཧཱུྃ་གསུམ་བསྒོམ་པ་ནི་ཡེ་ཤེས་སེམས་དཔའོ། །ཡི་གེ་གསུམ་ལས་རང་སེམས་ཐིག་ལེར་གྱུར་པ་འཇོག་པ་ནི་ཏིང་ངེ་འཛིན་སེམས་དཔའོ། །ཡི་གེ་གསུམ་གྱི་ཐིག་ལེའི་ནང་དུ་ཨཿཐུང་གཞོམ་མེད་ཀྱི་སྒྲ་དང་བཅས་པ་ལ་སེམས་བཞག །སྒོ་གསུམ་ལས་རིགས་གསུམ་དུ་བསྐྱེད་པའི་སེམས་དཔའ་སུམ་བརྩེགས་ཀྱང༌། རྣལ་འབྱོར་མ་བྱང་བ་ན་རིམ་ཅན་དང༌། བྱང་ན་ཅིག་ཅར་དུ་བྱས་ཀྱང་རུང་ངོ༌། །དེ་ལྟར་བསྒོམ་པ་ནི་ཕྱག་རྒྱ་ཆེན་པོའི་སྒྲུབ་ཐབས་བླ་ན་མེད་པ་སྟེ། དཔལ་ལྡན་ཟླ་བས། རྡོ་རྗེ་གསུམ་ཞེས་བྱ་བ་ལ་སོགས་པ་གསུངས་ཏེ། རྡོ་རྗེ་གསུམ་ནི་སྐུ་གསུང་ཐུགས་རྡོ་རྗེའོ། །དེ་སྐྱེད་པར་བྱེད་པའི་ཡི་གེ་ཨོཾ་ལ་སོགས་པ་ནི་རྡོ་རྗེ་གསུམ་ཡིག་སྟེ། དེ་ལས་སྔགས་ཐམས་ཅད་འབྱུང་བས་ན་སྔགས་ཀྱི་མཆོག་ཡིན་ལ། དེས་ཕྱག་རྒྱ་ཆེན་པོ་རྣམ་པར་བསྒོམ་པར་བྱའོ། །ཕྱག་རྒྱ་ཆེན་པོ་ཞེས་བྱ་བ་ནི་ས་འོག་ས་སྟེང་ས་བླ་ན་རབ་ཏུ་མཆོད་པ་ཡིན་པའི་ཕྱིར་རོ། །མཆོད་པས་ཕྱེ་བའི་དགའ་ཞིང་མགུ་བར་འགྲོ་ཞིང་སོན་པར་གྱུར་པས་ན་ཕྱག་རྒྱ་ཆེན་པོའོ། །དེ་རྣམ་པར་བསྒོམ་པ་ནི་ཉམས་སུ་བླངས་པའོ་ཞེས་སོགས་རྒྱ་ཆེར་གསུངས་པ་ཉིད་ཀྱི་ཕྱིར་རོ། །
དེ་ལྟར་སེམས་དཔའ་སུམ་བརྩེགས་བསྒོམས་ནས་རིལ་འཛིན་བསྒོམ་ཚུལ་ནི། ཐུགས་ཀའི་ས་བོན་གང་ཡིན་ལས་འོད་ཟེར་སྤྲོས་པས་དམ་ཚིག་སེམས་དཔའི་མགོ་བོ་ནས་ཡས་རིམ་དང༌། རྐང་མཐིལ་ནས་མས་རིམ་གྱིས་སྙིང་གའི་ཡེ་ཤེས་སེམས་དཔའ་ལ་བསྡུ། ཡེ་ཤེས་སེམས་དཔའ་རྣམས་ཀྱང་རིམ་གྱིས་ཏིང་ངེ་འཛིན་སེམས་དཔའ་མི་ཤིགས་པའི་ཐིག་ལེ་ཨཿཐུང་སྒྲ་བཅས་ལ་བསྡུ་ཞིང༌། དེའང་འོད་གསལ་དུ་བསྡུས་པ་ལ་སེམས་གཡོ་མེད་དུ་འཛིན་པ་སྟེ་སྐུ་གསུང་ཐུགས་ཀྱི་རིལ་འཛིན་གསུམ་མོ། །རྗེས་གཞིག་སྒོམ་ཚུལ་ནི། རང་གི་སྙིང་གའི་ས་བོན་ལས་སྤྲོས་པའི་འོད་ཟེར་གྱི་ཐོག་མར་རང་མ་གཏོགས་པའི་སྣོད་བཅུད་འོད་དུ་བཞུས་པའི་འོད་ཕུང་རིམ་གྱིས་རང་ལ་གཞུག་གོ། །དེའི་རྗེས་སུ་རིལ་འཛིན་ལྟར་བྱེད་པའོ། །ཡང་དེ་ཉིད་ཀྱི་ངང་ནས་སྐད་ཅིག་གིས་རླུང་སེམས་དབྱེར་མེད་ཀྱི་ལྷ་སྐུར་ལྡང་བར་བྱ་ཞིང༌། དེ་ནི་འོད་གསལ་སྒྱུ་ལུས་སུ་ལྡང་བ་ཞེས་བྱ་སྟེ། སད་དུས་སུའང་དེ་ལྟར་ཡང་ཡང་དུ་བྱའོ། །བསམ་གཏན་དེ་གཉིས་ཀྱི་གཉིད་ཀྱི་ཐིག་ལེ་རྟེན་བརྟེན་བཅས་ཀྱིས་བསྡུས་པའི་སྒྲིབ་གཉིས་མངོན་གྱུར་དེའི་བཞོན་པ་ལས་རླུང་དང་བཅས་པ་གསལ་བའམ། སྡུད་པར་བྱས་པ་འོད་གསལ་བ་སྟོན་ནམ་དྲི་མེད་ལ་སློང་བྱེད་ཀྱི་རྐྱེན་གསུམ་དང་བྲལ་བས་ཐོ་རངས་ཀྱི་དུས་ཀྱི་ནམ་མཁའ་ལྟ་བུ་ཞིག་འབྱུང་སྟེ། སྤྱོད་བསྡུས་ལས། དེའི་རིམ་པ་ནི་འདི་ཡིན་ཏེ། ཕུང་པོ་ལ་སོགས་པ་ནི་ཁམས་ཕྲ་བ་ལ་གཞུག་གོ། ཁམས་ཕྲ་བ་ནི་སེམས་ལ་གཞུག་གོ། །སེམས་ནི་ཡང་སེམས་ལ་གཞུག་གོ། །སེམས་པ་ནི་ཡང་མ་རིག་པ་ལ་གཞུག་སྟེ། དེ་ལྟར་སྦྱར་ནས་གཉིད་ལོག་པར་བྱེད་དོ། །
དེ་ལ་དུས་འདིར་ནི་སེམས་དང་སེམས་པ་དང༌། མ་རིག་པ་རབ་ཏུ་ཞུགས་པའི་སྐད་ཅིག་ལ་དྲན་པ་བརྗེད་པའོ། །ཕྱིས་ནི་བརྗེད་པ་ཡང་མེད་པའི་ཡེ་ཤེས་ཀྱི་ངོ་བོ་ཉིད་ནི་འོད་གསལ་བའོ། །ཡང་གྲོལ་བ་ན་རླུང་གི་རང་བཞིན་ཉིད་དེ། གལ་ཏེ་རྨི་ལམ་གཞན་དག་མ་བྱུང་ན། ཇི་སྲིད་དུ་རྣམ་ཤེས་མི་གཡོ་བ་དེ་སྲིད་གཉིད་ལོག་ནས་འོད་གསལ་བ་ལ་བལྟ་སྟེ་ཞེས་གསུངས་པས། ཕུང་༼འདིའི་ཕུང་སོགས་ཐིམ་པའམ་གཞུག་ཚུལ་ནི། དེར་སྣང་མངོན་གྱུར་ཤེས་པའི་དབྱིངས་སུ་བག་ལ་ཞ་བར་འདོད་པ་ཡིན་ལ། ས་ཆུ་ལ་ཐིམ་པ་སོགས་ཀྱང་ས་རགས་པ་སྐྱེད་བྱེད་ཀྱི་ནུས་པ་ཆུས་ས་མི་བསྐྱེད་པ་དང་ཆ་འདྲ་བར་བསྡུས་པ་ཡིན་ལ། རླུང་རྣམ་ཤེས་ལ་ཐིམ་པའང་རྣམ་ཤེས་ལྟར་རླུང་ཡང་ལུས་ཅན་མིན་པ་ལྟ་བུར་ཆ་ཕྲ་བར་བསྡུས་པ་ཡིན་ལ། རྣམ་ཤེས་ནམ་མཁའ་ལ་ཐིམ་པའང་ནམ་མཁའ་ལྟར་ཤེས་པས་ཡུལ་གང་གིའང་དམིགས་རྣམ་མི་འཛིན་པར་སོང་བ་ཡིན་ལ། ཁྱད་པར་འོད་གསལ་ལ་ཐིམ་པ་ནི་གཞི་དུས་ཀྱི་འོད་གསལ་ཉིད་གསལ་བར་གྱུར་པ་ན། དེ་ལས་གཞན་པའི་ཆོས་ཐམས་ཅད་དེར་བག་ལ་ཞ་བ་ཡིན་ཏེ། ཉི་མའི་མདུན་དུ་ཟླ་སྐར་གྱི་འོད་རླག་པ་ལྟ་བུའོ། །ཕལ་པ་རྣམས་ལ་ནི་སྒྲིབ་པའི་ཕུང་ཁམས་སྐྱེ་མཆེད་འབྱུང་བ་རྣམས་ཀྱི་ཤེད་སྡུད་པའི་སྐབས་སུ་དེ་དག་གི་ས་བོན་སྤོང་བྱེད་ཀྱི་ལམ་རྡོ་རྗེའི་རྣལ་འབྱོར་བསྒོམ་པ་དང་གཉེན་པོའི་བྱེད་པ་མིན་པས་སྒྲིབ་བཅས་ཀྱི་ཕུང་སོགས་སྤང་མ་ནུས་པ་ཡིན་ལ། རྣལ་འབྱོར་ཅན་ལ་ནི་སྐབས་དེ་དག་ཏུ་ས་བོན་སྤོང་བའི་གཉེན་པོ་དང་ལམ་བསྒོམ་པ་ཡོད་པས་ཚེགས་ཆུང་ངུ་དང་བརྩོན་པ་ཆུང་ངུས་འཚང་རྒྱ་བར་བྱེད་པ་ཡིན་ལ། བྱེད་ཚུལ་འདི་ནི་སྔགས་བླ་ན་མེད་པའི་རྫོགས་རིམ་མ་གཏོགས་བསྐྱེད་རིམ་ཕྱིན་ཆད་ཀྱི་ལམ་དུ་བྱེད་པ་འདི་འདྲ་བར་ཡོད་པ་མིན་ནོ། །མཆན།༽སོགས་ནི་གཟུགས་སོགས་རང་སྣང་འཛིན་པའི་ཤེས་པ་དང༌། དེ་བསྐྱེད་སྡུད་ཀྱི་ཁམས་ཕྲ་བའི་རླུང་དང༌། སེམས་དང༌། སེམས་པ་ལ་དང༌། མ་རིག་པ་ནི་སྣང་མཆེད་ཐོབ་གསུམ་དང༌། ཕྱིས་ནས་ནི་འོད་གསལ་བ་དང༌། རླུང་གིས་བསྐྱེད་པའི་རྟོག་པ་རྨི་ལམ་གྱི་འཁྲུལ་བ་མ་བྱུང་བའི་བར་འོད་གསལ་ཉིད་ལ་གནས་པ་ཡིན་ནོ། །
འོ་ན་འོད་གསལ་དེ་ཡང་དཔེ་དང་དོན་གྱི་འོད་གསལ་གཉིས་སུ་ཡོད་ན། དཔེའི་འོད་གསལ་དེ་གང༌། དོན་གྱི་འོད་གསལ་དེ་གང་ཞེ་ན། བསམ་གཏན་གཉིས་ལ་སོགས་པ་འོད་གསལ་འཛིན་ཐབས་ཐུན་མོང་མིན་པས་རླུང་སེམས་སྙིང་གར་བསྡུས་སྟོབས་ཀྱིས་གཉིད་འཁྲུལ་ལ་བརྟེན་པའི་སྒྲིབ་གཉིས་མངོན་གྱུར་པའི་བློ་དང་བྲལ་བ་ནི་དཔེའི་འོད་གསལ། གཉིད་འཁྲུལ་ལ་བརྟེན་པའི་མཐོང་སྤང་གི་སྒྲིབ་པ་གཉིས་ཀྱི་ས་བོན་ལམ་གྱི་འོད་གསལ་སྟོབས་ལྡན་གྱིས་སྤངས་པས་ཁྱད་པར་དུ་བྱས་པ་དང༌། སྒོམ་སྤང་གི་ས་བོན་ཀྱང་ལམ་གྱི་འོད་གསལ་སྟོབས་ལྡན་པས་སྤངས་པས་ཁྱད་པར་དུ་བྱས་པའི་གཞིའི་འོད་གསལ་གློ་བུར་དྲི་བྲལ་དུ་གྱུར་པ་ནི་དོན་གྱི་འོད་གསལ་ཞེས་བྱ་ལ། དོན་གྱི་འོད་གསལ་བ་ལ་ཁ་དོག་གི་རྣམ་པ་མཁའ་ལྟར་དག་བྱ་བ་ནི། སྔོ་སེར་ལ་སོགས་པའི་རྣམ་པ་ཡོད་མེད་ཅི་ལྟར་ནའང༌། སྤྲོས་ཚོགས་ཀྱི་མཚན་མའི་ཆའམ། སྒྲིབ་པའི་མུན་པའི་གཡའ་ཐམས་ཅད་དང་བྲལ་བ་ཉིད་དུ་བཟུང་ངོ༌། །
དེ་ལྟར་གཉིད་འོད་གསལ་བའི་རིམ་པས་སྦྱངས་པ་ན་ཕུང་ཁམས་སྐྱེ་མཆེད་ཀྱི་རྟོགས་པའི་ས་བོན་དྲུངས་ཕྱུང་བའམ་སད་ནས་ཤིན་ཏུ་སྤྲོས་མེད་ཀྱི་སྤྱོད་པ་སློབ་དཔོན་ཆེན་པོ་ལྭ་བ་པ་ལྟར་འོད་གསལ་བ་ལ་གཉིད་ལོག་པར་བྱས་ནས་སྒྱུ་མ་ལྟ་བུའི་རྡོ་རྗེའི་སྐུ་ཚེ་འདི་ཉིད་ལ་འགྲུབ་པ་ཡིན་ཏེ། དྲངས་མ་ཐག་པའི་ལུང་དེའི་མཇུག་ཏུ། དེ་ནི་སོ་སོ་རང་གི་རིག་པའི་ལུས་དང་ངག་དང་སེམས་དང་བྲལ་བའི་དོན་དམ་པའི་བདེན་པ་ནི་ནང་གི་མངོན་པར་བྱང་ཆུབ་པ་ཞེས་བྱའོ། །རིམ་པ་འདིས་ལུས་ཀྱི་དཀྱིལ་འཁོར་ལ་གནས་པའི་དེ་བཞིན་གཤེགས་པའི་ཚོགས་རྣམས་སད་པར་བྱ་ཞིང༌། དེ་བཞིན་ཉིད་ལ་གཞུག་པར་བྱས་ནས་སྐལ་པ་བཟང་པོའི་དངོས་གྲུབ་འཐོབ་པར་འགྱུར་ཏེ། སྤྲོས་པ་དང་བཅས་པ་ནང་སྤྲོས་པ་མེད་པའི་སྤྱོད་པ་ལ་ལྟོས་པ་མེད་པར་ཤིན་ཏུ་མྱུར་བ་འདིར་རང་གི་གཟུགས་ཡོངས་སུ་བརྗེ་བར་འགྱུར་རོ་ཞེས་བྱ་བའི་དོན་ཏེ་ཞེས་གསུངས་པའི་ཕྱིར། དེས་ན་རྩོད་དུས་ཀྱི་ཚེ་ཐུང་འདི་ལ་སྐད་ཅིག་ཏུ་འཚང་རྒྱ་བའི་གདམས་པ་འཁྲུལ་མེད་འདི་ལྟ་བུ་སྟོན་པའི་མཁྱེན་བརྩེ་ནུས་གསུམ་དང་ལྡན་པ། རྡོ་རྗེ་འཛིན་པ་ཆེན་པོ་སངས་རྒྱས་མཉན་པ་གྲུབ་ཐོབ་ཀྱི་ཞབས་ཀྱི་པདྨོར་དངོས་པོ་ཐམས་ཅད་ཀྱིས་ཕྱག་འཚལ་ཞིང་སྐྱབས་སུ་མཆིའོ། །བྱིན་གྱིས་བརླབ་ཏུ་གསོལ་བཞི་པ་ནི། གཉིད་འོད་གསལ་དུ་ཟིན་པ་དང༌། གཉིད་འོད་གསལ་དུ་འཆར་བ་ཞེས་གྲགས་པའི་གཉིད་འོད་གསལ་ཡིན་པའམ། འོད་གསལ་དུ་གནས་འགྱུར་བ་གང་ཡིན་སྙམ་ན། གནས་སྐབས་བཞིའི་འཁྲུལ་ཐིག་རྟེན་དང་བརྟེན་པར་བཅས་པས་མཆོག་གི་དབུ་མའི་གནས་བཞིར་འཁྱུད་དེ། ཐོག་མེད་ནས་ལྷན་སྐྱེས་ཀྱི་དྲི་མར་གྱུར་པས་མཆོག་ཏུ་མི་འགྱུར་བའི་འོད་གསལ་གཉུག་མར་གནས་པ་ལ་སྒྲིབ་པར་བྱེད་པ་ཡིན་ཅིང༌། ཐིག་ལེ་བཞི་པོ་དེས་རྣམ་ཤེས་ཚོགས་བརྒྱད་ལ་སོགས་པ་འཁོར་བའི་སྐྱེད་སྡུད་སྣ་ཚོགས་བྱེད་པ་ན། མཆོག་ཏུ་མི་འགྱུར་བ་འོད་གསལ་གཉུག་མའི་རིགས་ཡོད་པའི་དབང་ལས་རྒྱས་འགྱུར་གྱི་རིགས་ཚོགས་བརྒྱད་ཀྱི་ཤེས་པའི་སྟེང་དུ་རྟེན་འབྲེལ་གྱི་འགྲོས་ཀྱིས་ལམ་རྡོ་རྗེའི་དགེ་བའི་ཤེས་པར་སད་པས། རྡོ་རྗེའི་དགེ་བ་དེས་གཉིད་དང་སྙོམས་འཇུག་གི་ཤེས་པ་དང་ལྷན་ཅིག་ཏུ་འཇུག་པ་ན། རྡོ་རྗེ་དགེ་བའི་ཡེ་ཤེས་རྒྱས་འགྱུར་གྱི་རིགས་དེ་མཆོག་མི་འགྱུར་འོད་གསལ་གཉུག་མའི་རིགས་དང་ལྷན་ཅིག་སྦྱར་བས་ཞུས་པ་སྟོབས་ལྡན་དུ་སོང་བ་དེས་གཉིད་དང་སྙོམས་འཇུག་གི་ཆགས་རྨོངས་བདག་ལྟ་དང་མཚུངས་ལྡན་འཁོར་བ་ཐོག་མེད་ནས་བཟློག་པར་མ་ནུས་པ་དེ་དག་ཕྱིས་མི་སྐྱེ་བའི་ཆོས་ཅན་དུ་བྱེད་པའི་སྒོ་ནས་བཟློག་ནུས་པ་ནི་ནང་གྱི་རྒྱུ་སྨན་ཆེན་པོས་ལེགས་པར་སྤོང་བཞིན་པ་ལྟར་ཡིན་ལ། དེའི་ཚེ་སྣང་གསུམ་འོད་གསལ་དང་བཅས་པ་གཉིད་ཀྱི་གནས་སྐབས་སུ་བྱུང་ཡང༌། གཉིད་དང་རང་བཞིན་གཅིག་པའི་བདག་ཉིད་དུ་མི་གནས་པར་ཕྲ་རགས་ཀྱི་གཉིད་ཐམས་ཅད་སྤོང་བྱེད་དུ་གནས་པ་ཡིན་ནོ། །
དེའང་ཉེར་ཐོབ་དྲན་པ་མེད་པ་གཉིད་སྟུག་པོར་འཆད་པ་ལའང་ཅིའང་དྲན་པ་མེད་ཅིང༌། འཇུག་པ་རང་དབང་དང་བྲལ་བའི་ཆ་ནས་སེམས་རྨོངས་པས་གཉིད་སྟུག་པོར་བཞག་པ་ཡིན་ལ། སྤྱིར་གཏི་མུག་ལས་གྱུར་པའི་སེམས་བྱུང་བདུན་བསྡུས་སྟོབས་ཀྱི་སྣང་བ་སྔ་མ་གཉིས་ཀྱི་ཤེས་པ་ལས་ཕྱི་མ་འོད་གསལ་བ་ལ་ཉེ་བར་གྱུར་པའམ་ཉེ་བར་ཐོབ་པའི་ཆ་ནས་ཉེར་ཐོབ་གཉིད་སྟུག་ཏུ་འཇོག་པ་མ་ཡིན་ནོ། །ཉེར་ཐོབ་ཀྱི་སྣང་བ་ཡེ་ཤེས་སུ་འཇོག་པ་ན་ཀུན་རྟོག་གི་བཞོན་པ་རླུང་དང་བཅས་པ་ཐིམ་སྟོབས་ཀྱིས་དེའི་སྐད་ཅིག་གཉིས་པ་ན་ཐམས་ཅད་སྟོང་པར་འདྲེན་ནུས་ཀྱི་ཡེ་ཤེས་སྐད་ཅིག་མ་དང་པོ་ཡིན་ཅིང༌། གཉིད་ཐིག་གི་དངོས་གཉེན་ཡིན་པའི་ཆ་ནས་དེར་བཞག་པའོ། །
དེས་ན་བདག་གི་རྗེ་བཙུན་བླ་མ་དམ་པ་མཉན་པ་རས་ཆེན་གྱི་ཞལ་སྔ་ནས་དང༌། ཡུམ་མཆོག་ཡེ་ཤེས་ཀྱི་མཁའ་འགྲོའི་གསང་བ་མཆོག་གིས། རྣམ་ཤེས་སྡུད་པའི་མངོན་བྱང་ལྔའི་བར་དུ་ནི་གཉིད་ཀྱིས་བསླད་པའི་ར་རོ་བ་ཡོད་ལ། ཡེ་ཤེས་འཆར་བའི་མངོན་བྱང་ལྔའི་སྐབས་སུ་ནི་གཉིད་ཀྱིས་བསླད་པའི་ར་རོ་བ་ཡོད་པ་མ་ཡིན་ལ། དེ་གཉིས་ཀྱི་མངོན་བྱང་ལྔ་ཅིག་ཅར་འཆར་བ་ན་ཡང་ཡེ་ཤེས་ཀྱི་དེ་ལ་གཉིད་ཀྱིས་བསླད་པའི་ཡུལ་དང་ཡུལ་ཅན་དམིགས་མྱོང་གི་འདྲེས་ཡོད་པ་མིན་ལ། དེ་གཉིས་ཀྱི་མངོན་བྱང་ལྔ་ཅིག་ཅར་དུ་འཆར་ཡང་གང་ཟག་དེ་རྒྱུད་གཉིས་སུ་མི་འགྱུར་ཏེ། བསྒྲིབ་བྱ་འོད་གསལ་གྱི་ཡེ་ཤེས་མངོན་དུ་གྱུར་སྟོབས་ཀྱིས་འོངས་པའི་དམིགས་མྱོང་དང༌། སྒྲིབ་བྱེད་གློ་བུར་གྱི་དྲི་མ་ནུབ་སྟོབས་ཀྱིས་འོངས་པའི་དམིགས་མྱོང་གཉིས་ལྷན་ཅིག་དམིགས་མྱོང་དུ་གྱུར་པ་ལ་འགལ་བ་ཅིའང་ཡོད་པ་མ་ཡིན་ནོ། །ཞེས་བྱ་བའི་གནད་འདི་ལྟ་བུ་ནི། དཔལ་གྲུབ་པའི་དབང་པོ་དེ་ལྟ་༼འདི་ལྟ་བུའི་ཚིག་གིས་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་མཁའ་འགྲོ་ཆོས་སྐྱོང་སྲུང་མ་དང༌། གཞན་ཡང་སྐལ་ལྡན་མཆོག་གིས་མཁྱེན་པར་ཟད་ཀྱི། དེང་སང་ཟང་ཟིང་གི་གྲགས་པས་ཕྱོགས་ཐམས་ཅད་དུ་དབང་ཟ་བའི་ཡོངས་འཛིན་དུ་བཅོས་པ་དད་ཅན་བསླུ་བ་རྣམས་ཀྱིས་མི་ཤེས་པའི་དོན་ནོ། །མཆན།༽བུའི་ཉམས་སུ་མྱོང་བའི་གསུང་འཁྲུལ་བ་མེད་པ་ལས་གཞན་དུ་འབྱུང་རེ་ཀན་ནོ་ཞེས་བདག་ཅག་དམ་བཅའ་བར་བྱེད་པ་ལ་ཕྱི་ནང་གི་མཁའ་འགྲོ་ཆོས་སྐྱོང་རྣམས་བཟོད་པར་མཛོད་ཅིག །དེའི་ཕྱིར་གཉིད་ཀྱི་དུས་ཀྱི་འོད་གསལ་ཐུན་མོང་མིན་པ་ཟིན་པ་ལ་གཉིད་ཀྱི་ཤེས་པ་རྣམ་པར་དག
ཡང་རྗེས་ནས་རྨི་ལམ་གྱི་རྟོག་པ་དང་རླུང་སློང་བྱེད་ཀྱི་གཉིད་སྔ་མའི་རིགས་འདྲའི་མུ་མ་སྐྱེས་པའི་བར་དེར། རྡོ་རྗེའི་རྣལ་འབྱོར་དང་མི་ལྡན་པ་ལ་གཏི་མུག་གིས་བསྒྲིབས་ཀྱང༌། ལྡན་པ་ལ་ཆོས་སྐུ་འགྲུབ་བྱེད་ཀྱི་རྒྱུ་བདེ་སྟོང་གི་ཡེ་ཤེས་ལམ་དུས་ཀྱི་འོད་གསལ་བ་དེས་གཞི་དུས་འོད་གསལ་ལ་རྒྱས་༼འདིར་རྒྱས་བཏབ་ཅེས་པ་ལམ་དུས་ཀྱི་འོད་གསལ་བའི་ཡེ་ཤེས་དེ་གཞི་དུས་ཀྱི་འོད་གསལ་བའི་ཡེ་ཤེས་ཀྱི་གནས་ལུགས་རྟོགས་པར་བྱེད་པ་འདི་ལྟ་བུའི་གནད་ལ་བསམས་ནས་བོད་ཀྱི་ཕྱག་རྒྱ་པ་ཁ་ཅིག་འབྲས་བུ་གཞི་ཐོག་ཏུ་ཕེབས་པའང་ཟེར་རོ། །མཆན།༽བཏབ་པས། སེམས་ཀྱི་ངོ་བོ་སྐྱེ་འགག་ལྟར་འཁྲུལ་ཀྱང་ཡིན་ལུགས་སྐྱེ་མེད་དུ་རྟོགས་པར་ནུས་ཞེས་དཔལ་ནཱ་རོ་པས།
གཉིད་དང་རྨི་ལམ་པར་ཤེད་ན། །
གཏི་མུག་ཆོས་སྐུའི་ངོ་བོ་ཅན། །
བརྗོད་མེད་འོད་གསལ་བདེ་བའི་ཉམས། །
རྗེས་ལ་འོད་གསལ་རྒྱ་ཡིས་འདེབས། །
མིང་ཡང་འོད་གསལ་གྱི་གདམས་ངག་ཟེར། །
སེམས་སྐྱེ་མེད་དུ་གོའམ་ལོ་ཙཱ་བ། །
ཞེས་ལེགས་པར་གདམས་པ་ཡིན་ནོ། །ཅི་དེ་ལྟར་མིན་པར་གཉིད་འོག་ཏུ་ཞི་གནས་ཀྱི་ཏིང་ངེ་འཛིན་ལ་མཉམ་པར་འཇོག་རྒྱུ་ཡོད་པ་དང༌། དེ་ཁར་བདག་མེད་གཉིས་རྟོགས་པའི་ཤེས་རབ་ལ་མཉམ་པར་འཇོག་རྒྱུ་ཡོད་པ་ནི་ཕར་ཕྱིན་ཐེག་པའི་རྣལ་འབྱོར་པ་ལའང་ཡོད་མོད་ཀྱི། ལུགས་འདིར་བཤད་པའི་འོད་གསལ་གྱི་དྲི་ཙམ་ཡང་བྲོ་བ་མ་ཡིན་ཏེ། ཕར་ཕྱིན་ཐེག་པར་ཐབ་མོ་ཆོས་ཀྱི་བདག་མེད་ཐུན་མོང་དུ་རྟོགས་པའི་ཤེས་རབ་དེས་འདིའི་སྣང་གསུམ་གྱི་སྣང་བ་རྣམས་དང་སྦྱར་ཏེ་བསྒོམ་པ་ན། རང་བཞིན་གྱི་རྟོག་པ་རྣམས་འགག་སྟོབས་ཀྱིས་མདོ་ལུགས་ནས་བཤད་པའི་ཡུལ་ཡུལ་ཅན་གྱི་སྟོང་པ་ཉིད་སྤྲོས་མཚན་ཐམས་ཅད་ཀྱིས་དབེན་པའམ། སྟོང་པའི་མེད་དགག་ཏུ་བརྗོད་པའི་དོན་དམ་བདེན་པ་ལ་དམིགས་པ་ཙམ་དུ་འགྱུར་གྱི། འདིར་བཤད་པའི་དོན་དམ་བདེན་པ་འོད་གསལ་བའི་སྟོང་པ་ཉིད་ཉམས་སུ་མྱོང་བྱར་ཡོད་པ་ལྟ་བུ་ནི་ཚུལ་དེས་མི་འགྲུབ་མོད།
འོན་ཏེ་འདིར་བཤད་པའི་ཉམས་མྱོང་གི་འོད་གསལ་དེ་རྒྱུད་ལ་འདྲེན་པ་ན་ཤེས་རབ་ཀྱིས་སྒྲོ་སྐུར་བཅད་པའི་མི་རྟོག་པའི་ཡེ་ཤེས་ཀྱི་སྣང་གསུམ་ལ་རྒྱས་བཏབ་པ་དང་མ་བྲལ་བར་འདིར་བཤད་ཀྱི་དོན་དམ་བདེན་པའི་འོད་གསལ་ཉམས་སུ་མྱོང་བར་མི་བྱེད་པ་མ་ཡིན་ཏེ། ཕུང་པོ་ལ་སོགས་པའི་ཁམས་ཕྲ་བ་ལ་གཞུག་གོ། །ཞེས་པའི་སྔགས་ལོགས་དེ་ཉིད་དུ། དེ་ནས་སྐྱེ་བ་གཅིག་ནས་གཅིག་ཏུ་གོམས་པར་བདག་མེད་པའི་ཆོས་ལ་བསླབ་པས། རྣམ་པར་བསྲེས་པའི་སྦྱོར་བ་ཁོང་དུ་ཆུད་ནས་རང་བཞིན་གྱི་སྣང་བ་དང་གཅིག་ཏུ་འདྲེ་བར་བྱ་སྟེ། རིམ་པ་འདིས་ནི་དོན་དམ་པའི་བདེན་པ་ལ་དམིགས་པར་བྱའོ། །
ཞེས་སྤྱིར་གསུངས་ནས། མདོ་སྔགས་ཀྱི་དོན་དམ་བདེན་པ་ལ་འཇུག་ཚུལ་མཚམས་སྦྱར་ཏེ། ཐུན་མོང་མ་ཡིན་པ་སྔགས་ཀྱི་དོན་དམ་བདེན་པ་ལ་འཇུག་ཚུལ་འཆད་པར་བཞེད་ནས་དྲངས་མ་ཐག་པའི་ལུང་གི་རྗེས་སུ། དེའི་རིམ་པ་ནི་འདི་ཡིན་ཏེ། ཞེས་འབྱུང་བའི་ཕྱིར་རོ། །འོ་ན་ལུགས་འདིའི་འོད་གསལ་མཚན་ཉིད་པ་སྐྱེས་པ་ན་གཉིད་དག་དགོས་ན། ཀྱཻའི་རྡོ་རྗེ་ལས།
གཉིད་ནི་སྤང་བར་མི་བྱ་སྟེ། །
དབང་པོ་རྣམས་ནི་མི་དགག་གོ །
ཞེས་འོད་གསལ་ཉམས་སུ་མྱོང་བ་ལ་གཉིད་མི་སྤོང་བར་བཤད་པ་མ་ཡིན་ནམ་ཞེ་ན། དེ་ནི་འོད་གསལ་འཛིན་པ་ལ་གཉིད་མི་སྤོང་བར་བཤད་པ་ཡིན་གྱི། འོད་གསལ་སྒྲིབ་བྲལ་དུ་མངོན་དུ་གྱུར་ནས་ཉམས་སུ་མྱོང་སྐབས་ལ་གཉིད་མི་སྤོང་བའི་དོན་ག་ལ་ཡིན།༼འདིར་རྗེ་དྭགས་པོས་ཀ་དཔེ་ཚིག་ལྷུག་མར། འདི་ནི་གཉིད་ལོག་པ་མ་ཡིན་ཏེ། ཐ་མལ་པའི་གཉིད་དམ། ལུང་མ་བསྟན་པའི་གཉིད་དུ་མ་སོང་བའོ། །སད་པ་མ་ཡིན་ཏེ། འོད་གསལ་ལམ་བདེ་སྟོང་གི་ཉམས་གཉིས་མེད་དུ་ཆུད་པའོ། །སློབ་དཔོན་ཆེན་པོ་ལྭ་བ་པས་ལོ་བཅུ་གཉིས་སུ་གཉིད་ཐུན་གཅིག་བྱས་ནས་སད་པ་དང་ཕྱག་རྒྱ་ཆེན་པོ་མཆོག་གི་དངོས་གྲུབ་འཐོབ་པར་འགྱུར་རོ་གསུངས་སོ། །ཞེས་འབྱུང་ངོ༌། །མཆན།༽དེ་ལྟར་ཡིན་ན་གཉིད་མི་སྤོང་བ་དང༌། དབང་པོ་མི་དགག་པའང་འགལ་བར་འགྱུར་བར་མི་འགྱུར་རམ། འོད་གསལ་མངོན་དུ་གྱུར་པ་ནི་དབང་པོ་མི་འགག་པའི་དོན་ཀྱང༌། འོད་གསལ་བའི་རྟོགས་པ་དེའི་ངང་ནས་ཏིང་ངེ་འཛིན་གྱི་བྱེད་པས་རྡོ་རྗེའི་མིག་༼ཀུན་མཁྱེན་བུའི་ཞལ་སྔ་ནས་སྦྱོར་དྲུག་ཟིན་བྲིས་སུ། གཉིད་འོད་གསལ་དུ་ལོག་དགོས། དེ་ལོག་མ་ཤེས་ན་མི་ཚེ་སུམ་གཉིས་གཉིད་དང་ཟ་མའི་གཡོག་ལ་བཏང་ནས་མི་ཚེ་ཡལ། དེ་ཆུད་ཟོས་སོང་ན་ཐར་པ་ཐོབ་པའི་དུས་མི་ཡོང༌། དེའང་སྟོན་པ་སྐ་ནམ་པ་ཟེར་བ་ཞིག་ཡོད་པས། དེ་ཁོང་བླ་མ་ཆོས་སྐུ་བ་མནལ་ཀར་འགྲོ་བ་གཅིག་ཡོད་པ་དེ་ལ་མ་དད་ནས། ཁོང་བླ་མ་བ་རི་སྤྱིལ་དཀར་བ་དེ་མནལ་ཙམ་མི་ཡོང་བར་དགེ་སྦྱོར་ལ་བརྩོན་པ་ཞིག་ཡོད་པར་གདའ་ཟེར་བ་ལ། དེ་ལ་བླ་མ་ཆོས་སྐུ་བའི་ཞལ་ནས་དེ་རྗེས་སུ་ཡི་རང་གསུངས་པ་ལ། ཁོང་པ་ཡང་ཡང་དེ་སྐད་ཟེར་བྱུང་བ་ལ། ལན་གཅིག་ཏུ་སོང་བ་དང་ཆོས་སྐུ་བའི་ཞལ་ནས། ནན་ཏར་བསམ་ན་ཡ་མཚན་ཆེ་རྒྱུ་ཡང་མེད། གཉིད་ཐམས་ཅད་དགེ་སྦྱོར་དུ་ལོག་པ་གཅིག་མ་བྱུང་ན། གཉིད་ནི་ཁམ་གྱི་ཟས་ཡིན་པས་སྤང་དུ་མི་བཏུབ། གཉིད་སྤངས་ན་ཁམས་ལྡོག་པ་མིན་པ་མི་ཡོང་གསུངས་ལ།
ཡང་འགྲོ་མགོན་ཆོས་རྒྱལ་ཆུ་མིག་ཏུ་ཆོས་གསུང་བ་ཞིག་ལ་བླ་མ་ཆོས་སྐུ་བ་དང༌། བླ་མ་ཀུན་སྤངས་ང་གཉིས་བསྒྲིགས་ནས་ཆོས་གསན་པ་གཅིག་ཡོད་པའི་དུས་ན། བླ་མ་ཆོས་རྒྱལ་ནམ་ཆོས་གསུང་དུས་སུ་བླ་མ་ཆོས་སྐུ་བ་ཁོང་མནལ་ཀར་གཤེགས་པ་བྱུང༌། ལན་གཅིག་ན་གྲོགས་མཆེད་གྲྭ་པ་རྣམས་ན་རེ། ཁོང་ཆོས་ཉན་དུ་བྱོན་ནས་གཉིད་རང་ལོག་སྡོད་པར་འདུག་ཀྱང་ཟེར། དེར་ཀུན་སྤངས་པས་བླ་མ་ལ་ཁོང་གྲོགས་མཆེད་རྣམས་མ་དད་པ་སྐྱེ་བར་གདའ་བས། ཡར་སེང་མཛད་ནས་མནལ་མི་ལོག་པར་ཞུ་ཞེས་ཡང་ཡང་ཞུས་པས། དེ་སྐད་ཞུ་བ་ལགས་གསུང་ཡང༌། ཡང་ནངས་པར་མནལ་བ་གཅིག་བྱུང༌། བླ་མ་ཀུན་སྤངས་པས་བླ་མ་ལ་ཞུས་མ་ཞུས་མི་གདའ་བྱས་པས། བླ་མ་ཆོས་སྐུ་བའི་ཞལ་ནས། འ་འབུ་གཉིད་ལོག་ཀྱང་ཆོས་ལ་མི་གནོད་པར་བདོག་གསུངས་པས། ཀུན་སྤངས་པའི་ཐུགས་ལའང་དེ་འདྲ་རང་ཅི་ཡོད་སྙམ་ནས། འོ་ན་དེ་རིང་གི་ཆོས་མཚམས་ག་ན་བདོག་ལ་སོགས་པ་དྲིས་པས། ཆོས་སྐུ་བའི་ཞལ་ནས། དེ་རིང་ཆོས་མཚམས་དང་ཆོས་ཟབ་མི་ཟབ་སོགས་འདི་འདྲ་བྱུང་ལགས། འ་འབུ་ཆོས་མཉན་ལ་གཉིད་ཀྱིས་མི་གནོད་པར་བདོག་གསུང་བ་ལ་སོགས་གཉིད་སྲབ་མཐུག་གང་དུ་ཡང་འོད་གསལ་གྱི་ངང་ནས་ཆོས་ཉན་པ་བྱེད་ཡོད་གསུངས་ཞེས་བྲིས་གདའ་བའང་འོད་གསལ་གྱི་ཡོན་ཏན་ཡིན་པར་གདའ་ལ། ཚེ་འདིའི་ལྷའི་རྣ་བའི་མངོན་ཤེས་དངོས་སམ་རྗེས་མཐུན་པ་གང་ཡིན་ནི་མཐའ་གཅིག་ཏུ་སྨྲ་མི་ནུས་སོ། །མཆན།༽གི་མངོན་པར་ཤེས་པ་ལ་སོགས་པ་སྒྲུབ་པའི་དོན་ཡིན་ཏེ། དཔལ་ཀརྨ་པ་རང་བྱུང་རྡོ་རྗེས་ཆོས་དྲུག་གསེར་ཞུན་མར། དེ་ལྟར་འོད་གསལ་ལ་གནས་པས་དྲན་པས་དབང་བསྒྱུར་ཏེ་གཟུགས་སྒྲ་ལ་སོགས་ཀྱི་རྣམ་པ་ལམ་མེ་འདུག་ཀྱང་རྟོག་དཔྱོད་ཀྱིས་མ་བསླད་པ། རྟོགས་པ་མི་འགྱུར་བ་ཡང་རྣམ་པ་ཐམས་ཅད་ཤེལ་གོང་ལག་མཐིལ་དུ་བཞག་པ་ལྟ་བུ་ཞིག་འབྱུང་སྟེ། དེ་ལམ་དུ་འགྲོ་བ་ཡིན། གཞིའི་༼གཞིའི་འོད་གསལ་བར་དོར་འབྱུང་བྱ་བ་འདི་བར་དོ་མ་ཤར་གོང་གི་འཆི་སྲིད་འོད་གསལ་ལ་ཐིམ་པའི་སྐབས་དེར་དགོངས་སོ། །མཆན།༽འོད་གསལ་བར་དོར་འབྱུང་བ་དེ་དང་ཁྱད་མེད། ངོ་ཤེས་ཀྱི་དྲན་པས་ཟིན་ན་ལམ་གྱི་འོད་གསལ་ཡིན། མཐར་ཐུག་མེ་ལོང་ལྟ་བུའི་ཡེ་ཤེས་སུ་གནས་གྱུར་པས་འབྲས་བུའི་འོད་གསལ་དུ་ངེས་སོ་ཞེས་གསུངས་པ་ཡིན་ནོ། །
འོ་ན་སྟུག་པོའི་འོད་གསལ་དང་སྲབ་མོའི་འོད་གསལ་ཞེས་གྲགས་པའི་ཁྱད་པར་གང་ཞེ་ན། རྣམ་ཤེས་སྡུད་པའི་མངོན་བྱང་ཐ་མའི་སྐབས་ཀྱི་འོད་གསལ་ནི་སྲབ་མོའི་འོད་གསལ་ཏེ། འོད་གསལ་མཆོག་གི་གཏིང་མ་ཕྱིན་པར་མ་སླེབས་པའི་ཕྱིར་དང༌། ཡེ་ཤེས་འཆར་བའི་མངོན་བྱང་ཐ་མའི་སྐབས་ཀྱི་འོད་གསལ་ནི་སྟུག་པོའི་འོད་གསལ་ཏེ། འོད་གསལ་མཆོག་གི་གཏིང་ཕྱིན་པར་སླེབས་པའི་ཕྱིར་རོ། །ཉམས་དང་རྟོགས་པའི་འོད་གསལ་ནི་སྣང་བ་གསུམ་གྱི་ཡེ་ཤེས་ཀྱི་ཡུལ་དང༌། འོད་གསལ་གྱི་དམིགས་སྣང་གི་ཆ་གཙོ་བོར་གྱུར་པའི་འོད་གསལ་ནི་ཉམས་ཀྱི་འོད་གསལ་དང༌། དེ་དག་གི་ཡུལ་ཅན་གྱི་ཉམས་མྱོང་སྤྲོས་མེད་དང་སྐྱེ་མཆེད་རྟོགས་པའི་ཆ་གཙོ་བོར་གྱུར་པའི་འོད་གསལ་ནི་རྟོགས་པའི་འོད་གསལ་ལོ། །
བོད་ཀྱི་རྒན་བྱིས་བསམ་གཏན་ལ་མོས་ཀྱང་བླ་མ་ངན་པས་རྨོངས་པར་བྱས་པ་ཁ་ཅིག་ནི། གཉིད་མཐུག་པོ་ལས་རིམ་གྱིས་ལྡང་ཞིང༌། རྨི་ལམ་གྱི་སྣང་བ་ཡང་མ་ཤར། དབང་ཤེས་རྟོག་མེད་རྣམས་ཀྱང་མ་སད་པར་ཡིད་ཤེས་གཉིད་རྟོག་གིས་བསླད་པའི་ཤེས་པ་ཁ་ནང་དུ་ཕྱོགས་པའི་རང་རིག་རང་གསལ་ལ་མཐུག་པོའི་འོད་གསལ་དང༌། ཡང་གཉིད་མཐུག་ལས་རིམ་གྱིས་ལྡང་ཞིང་རྨི་ལམ་དུ་ཡང་མ་འཁྲུལ། མིག་དང་རྣ་བའི་དབང་ཤེས་གང་རུང་རེ་སད་སྟོབས་ཀྱི་གཟུགས་སྒྲའམ་ཅུང་ཟད་མཐོང་ཐོས་སུ་གྱུར་ཀྱང༌། དྲུག་ཡིད་གཉིད་རྟོག་གིས་བསླད་པ་མ་སངས་པས་གཟུགས་སྒྲ་ལ་དེར་རྟོག་མེད་པར་གསལ་དྭངས་སུ་གནས་པ་ལ་སྲབ་མོའི་འོད་གསལ་དུ་ངོས་འཛིན་པ་དང༌། དེའི་གཟུགས་སྒྲ་མཐོང་ཐོས་ལ་ངེད་ཀྱི་སྒོམ་ཆེན་ཆེ་གེ་ལ་འོད་གསལ་གྱི་མངོན་ཤེས་ཡོད་བྱ་བ་ལ་སོགས་པ་ཟེར་ཏེ། དབང་ཤེས་རེ་རེ་སད་སྟོབས་ཀྱིས་གཟུགས་སྒྲ་སོགས་རེ་རེ་ལ་ཤེས་པ་ཚད་མར་འགྲོ་བ་ཡོད་ཀྱང༌། དྲུག་ཡིད་གཉིད་ཀྱིས་བསླད་སྟོབས་ཀྱི་གཟུགས་སྒྲ་སོགས་ལའང་གཅིག་ལ་མང་པོར་འཁྲུལ་པ་དང༌། བར་དུ་ཆོད་པའི་གཟུགས་སོགས་མཐོང་བ་ལྟར་སྣང་བ། ཕལ་ཆེར་ནི་གཉིད་ཀྱི་ཤེས་པས་བསླད་པའི་འཁྲུལ་སྣང་ཡིན་གྱི། དེ་ལྟ་བུ་ནི་འོད་གསལ་གྱི་མངོན་ཤེས་ཀྱིས་ཡུལ་གཞལ་བར་རློམས་ན་ནི་ཕྱི་ས་དང་བདུད་རྩི་ནོར་བ་མེད་བཞིན་དུ་བསྣོར་བའི་ཉེས་པ་༼དེའང་མི་ཕལ་པ་ལ་གཉིད་ཐོམ་ལངས་པ་བྱ་བ་གཉིད་བཞིན་པ་ན་ལངས་ནས་ཕར་འགྲོ་ཚུར་འགྲོ་བྱེད་ཅིང་ཆུ་ཆེན་དང་ཁྱི་ལྟ་བུ་དང་ཐུག་ན་སད་ཡོང་བ་དེ་འདྲ་བ་ལའང་འོད་གསལ་ཟིན་པ་ཡིན་ནམ་སྟེ། འདིའི་རིགས་ལ་ངོ་མཚར་བྱེད་པ་མང་དག་ཡོད། མཆན།༽ལྟར་འགྱུར་རོ། །
ཡང་དེ་བཞིན་དུ་ཉམས་ཀྱི་འོད་གསལ་ནི་མཐོང་རྟགས་དང་བཅས་ཤིང་མྱོང་བ་ལ་ངེས་ཤེས་ཡོད་པ་ལ་བརྗོད་ཀྱི། རྟོགས་པའི་འོད་གསལ་ནི། མཐོང་རྟགས་དང་མྱོང་བ་ལ་ངེས་ཤེས་དང་བྲལ་ན་དེར་བརྗོད་པའོ་ཞེས་ཟེར་བའང་ཉམས་ངན་ངན་པོ་དང༌། རྟོགས་པ་བཟང་བཟང་པོར་འདོད་ཅིང༌། རྟོགས་པའང་སྟོང་སྟོང་པོ་མེད་མེད་པོ་ཞིག་ལ་འདོད་པའི་བབ་ཅོལ་དུ་ཟད་པ་ཙམ་མ་གཏོགས་ཐར་པ་དོན་གཉེར་ལ་མཁོ་བའི་བརྗོད་བྱ་ཡོད་པར་མ་མཐོང་ངོ༌། །གཞན་ཡང་རྫོགས་པ་ཆེན་པོ་པར་ཁས་ལེན་པ་ཁ་ཅིག །རླུང་བཙན་ཐབས་སུ་བཀག་པའི་རྩ་རླུང་འཁྲུགས་པའི་མཐོང་སྣང་དང༌། དབང་ཤེས་བསླད་པའི་འཁྲུལ་སྣང་ལོག་ཤེས་དང་བཅས་པ་ལ་རིག་པ་འོད་གསལ་རྡོ་རྗེ་ལུ་གུ་རྒྱུད་ཀུན་བཟང་རྡོ་རྗེ་གནས་པའི་གདན་ཞེས་བྱ་བར་ངོ་སྤྲོད་པ་ལ་སོགས་པ་ནི་ལུགས་དེ་ལ་འཐད་པ་ཡོད་དུ་ཆུག་ཀྱང་ཚུལ་འདིར་བཤད་པ་ལས་ནི་ཕྱིན་ཅི་ལོག་ཉིད་དུ་བཤད་པར་ངེས་དགོས་སོ། །
འདིར་འོད་གསལ་གྱི་སྒྲ་བཤད་ལ། རྒྱལ་བ་ཡང་དགོན་པའི་ཞལ་ནས། གནས་ལུགས་ཀྱི་རང་འོད་འགག་པ་མེད་པ་ཡུལ་མེད་དུ་གསལ་བས་འོད་གསལ་ཞེས་གསུངས་པ་ལ། ཁ་ཅིག་འོད་གསལ་གྱི་སྒྲ་བཤད་ལ་བླུན་ཚིག་འབྲེལ་མེད་འདི་ལྟར་བཀོད་པ་ནི་ངོ་ཚ་དང་བྲལ་བའོ་ཞེས་ཟེར་བ་ནི་གཙུག་ལག་གི་གཞུང་ཆེན་པོ་ཆ་མ་ཆོད་པའི་གཏམ་དུ་ཟད་དེ། པྲ་ཏི་བྷཱ་སན་ཞེས་པ་སོ་སོར་རབ་ཏུ་འབར་བར་བྱེད་པའི་དོན་གྱི་འོད་གསལ་ལ་འཇུག་པས། རྡོ་རྗེ་བཞིའི་བདག་ཉིད་ཅན་གྱི་ཡེ་ཤེས་ཀྱི་གནས་ལུགས་ཀྱི་རང་འོད་སྣང་གསུམ་འོད་གསལ་དང་བཅས་པ་སོ་སོར་འགག་པ་སྟེ་སྒྲིབ་པ་མེད་པར་རབ་ཏུ་འབར་བའི་འོད་གསལ་ཡིན་ཀྱང༌། གཟུང་འཛིན་གཉིས་སྣང་གི་ཡུལ་དང་ཡུལ་ཅན་དུ་མེད་བྱ་བའི་དོན་ཡིན་པས། འདི་ལྟ་བུའི་གནད་གསང་མ་རྟོགས་པར་འཕགས་མཆོག་ལ་སྐུར་བ་བཏབ་པ་ནི་ངོ་ཚ་བ་ཐམས་ཅད་སྤངས་ཏེ་ཚེའི་དུས་བྱས་ནས་སེམས་ཅན་དམྱལ་བ་ཆེན་པོར་སྐྱེ་བར་འགྱུར་ཏ་རེ་བའི་གནས་ཡིན་པས། དེར་ཕྱིན་ཆད་ཡ་ང་བའི་གནས་དེ་ལྟ་བུ་མི་སྨྲ་ན་ཅི་མ་རུང༌། མདོར་ན་རྗེ་ལོ་ཙཱ་བའི་གསུང་གིས། དཔེའི་འོད་གསལ་གཞན་ལུས་ཤེས་རབ་མ་ལ་བརྟེན་པའི་ཡེ་ཤེས། དོན་གྱི་འོད་གསལ་ཉེ་བར་ཐོབ་པའི་བར་མ་དོར་ཀུན་གཞི་འོད་གསལ་དུ་ཐིམ་པའི་ཡེ་ཤེས། འོད་གསལ་རང་གི་ངོ་བོ་སངས་རྒྱས་ཐམས་ཅད་ཀྱི་མཁའ་ཁྱབ་བྱང་ཆུབ་རྡོ་རྗེ་འོད་གསལ་གྱི་ཡོན་ཏན་ཉེར་ཐོབ་མུན་པའི་དྲི་མ་སངས་པས་གནས་ངན་ལེན་ཐམས་ཅད་ལས་གྲོལ་ཏེ། སྲིད་ཞིར་མི་གནས་པའི་ཆོས་གཟུགས་ཀྱི་སྐུ་འགྲུབ་པའོ། །ཞེས་གསུངས་པ་འདི་ཚིག་ཉུང་ལ་དོན་རྒྱ་ཆེ་བའི་འོད་གསལ་གྱི་སྒྱུ་ལམ་འབྲས་བུའི་ལུས་ཡོངས་སུ་རྫོགས་པ་བསྟན་པ་ཡིན་ནོ། །འདིར་སྨྲས་པ།
བདག་ནི་རྡོ་རྗེ་འཛིན་ཞབས་མཉེས་པར་བྱས། །
ཟབ་མོའི་རྒྱུད་སྡེ་ཆེ་ལ་ལེགས་པར་ཞུགས། །
འཁྲུལ་མེད་མན་ངག་བསྒོམས་པའི་ཉམས་མྱོང་ཡོད། །
དེ་ཕྱིར་སྐལ་ལྡན་མཆིས་ན་བདག་རྗེས་ཤོག །
ཅེས་གདམས་སོ། །
གཉིས་པ་སྒྱུ་ལུས་རླུང་སེམས་དབྱེར་མེད་ལ་གོ་དོན་དང༌། ཉམས་སུ་ཇི་ལྟར་ལེན་པའོ། །དང་པོ་༼གོ་དོན་༽ལ། རྒྱུའི་ཐེག་པ་དང་མཐུན་པར་ཆོས་ཐམས་ཅད་སྒྱུ་མ་༼རྒྱུའི་ཐེག་པར་བཤད་པའི་ཆོས་ཐམས་ཅད་སྒྱུ་མ་ལྟ་བུའོ་ཞེས་པ་ནི། ཇི་ལྟར་སྒྱུ་མའི་རྟ་གླང་དུ་སྣང་བ་དེ་རྟ་གླང་གི་རང་བཞིན་དུ་མེད་པས་བརྫུན་པ་དང་ཡང་དག་པ་ཇི་ལྟ་བ་མིན་པས་ལོག་པ་ཉིད་ཀྱིས་འདི་ལྟར་དངོས་པོ་དང་དངོས་པོ་མེད་པའི་ཆོས་མཐའ་དག་ཀྱང་དེ་ལྟར་ཤེས་དགོས་སོ། །ཞེས་བསླུ་ཆོས་ཡ་མ་བརླ་སྙིང་པོ་མེད་པ་འབའ་ཞིག་ཏུ་བཤད་པ་ཡིན་ཏེ། ཁྲི་བརྒྱད་སྟོང་པར། སྒྱུ་མ་ཡང་མིང་ཙམ་དུ་ཟད་དེ། ཡུལ་ན་མི་གནས་ཕྱོགས་ན་མི་གནས་པས། སྒྱུ་མ་མཐོང་བ་ནི་ལོག་པར་འགྱུར་བ་སྟེ་ཡོད་པ་མ་ཡིན་ཅིང་ངོ་བོ་དང་བྲལ་བ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དེ་ལྟར་སྤྱོད་པ་ནི་ཆོས་གང་ལ་ཡང་སྐྱེ་བར་ཡང་དག་པར་རྗེས་སུ་མི་མཐོང་ངོ༌། །འགག་པར་མི་མཐོང༌། གནས་པར་མི་མཐོང༌། གྲིབ་པར་མི་མཐོང༌། འཕེལ་བར་མི་མཐོང༌། ཀུན་ནས་ཉོན་མོངས་པར་མི་མཐོང༌། རྣམ་པར་བྱང་བ་ཡང་དག་པར་རྗེས་སུ་མི་མཐོང༌། །ཞེས་འབྱུང་ལ། འབྲས་བུའི་ཐེག་པའི་རྫོགས་རིམ་གྱི་སྒྱུ་ལུས་འདི་སྒྱུ་མའི་དཔེར་བྱེད་ཚུལ་ནི་དེ་ལྟར་མ་ཡིན་ཏེ། སྤྱིར་སྒྱུ་མའི་སྐུའང་ཀུན་རྫོབ་ཀྱི་བདེན་པ་རྒྱུ་རྐྱེན་ལས་སྐྱེས་པའི་བདེན་མེད་མ་ཡིན་པར་མི་སྨྲའང༌། སྒྱུ་མ་དེ་སྔགས་རྫས་ཀྱི་ནུས་པས་རྟ་གླང་གི་བྱ་བ་སྒྱུ་མས་བསླད་ངོར་དོན་བྱེད་ནུས་སྣང་འཛིན་གཉིས་ཀ་བསྐྱེད་ནུས་སུ་མི་བསླུ་བ་ལྟར་སྣང་དུ་རུང་བ་བཞིན་རླུང་སེམས་ལས་གྲུབ་པའི་སྐུ་འདིས་ཐབས་ཤེས་ཁྱད་པར་ཅན་གྱིས་སངས་རྒྱས་ཀྱི་གཟུགས་ཀྱི་སྒྱུ་འཕྲུལ་མི་ཤིགས་པའི་སྐུར་རྒྱུན་གཏུགས་པ་མེད་པར་རྟག་པར་གདུལ་བྱ་ལས་དག་པའི་ངོར་སྣང་དུ་རུང་བ་ལ་མི་བསླུ་བར་བདེན་པ་ནི་དེ་དང་འདྲའོ། །ཞེས་དཔེར་བྱེད་པ་ཡིན་པས་དཔེ་དོན་དུ་སྦྱོར་ཚུལ་ཡང་ཆེས་མི་འདྲ་བས་ལེགས་པར་ཤན་འབྱེད་དགོས་སོ། །མཆན།༽ལྟར་བསྒོམ་པ་དང༌། རྒྱུད་སྡེ་འོག་མ་དང་མཐུན་པར་ལྷ་སྐུ་སྒྱུ་མ་ལྟར་དམིགས་ཀྱིས་བསལ་ནས་བསྒོམ་པ་དང༌། བླ་ན་མེད་པའི་རྒྱུད་ཀྱི་སྒྱུ་ལུས་ཐུན་མོང་མ་ཡིན་པ་གང་ཡིན་ངོས་བཟུང་བའོ། །དང་པོ་༼རྒྱུའི་ཐེག་པ་དང་མཐུན་པར་ཆོས་ཐམས་ཅད་སྒྱུ་མ་ལྟར་བསྒོམ་པ་༽ལ། དཔེའི་སྒྱུ་མ་དང༌། དོན་གྱི་སྒྱུ་མའོ། །དང་པོ་༼དཔེའི་སྒྱུ་མ་༽ནི།
སྔགས་རྫས་སོགས་ཀྱིས་དབང་ཤེས་བསླད་ནས་མི་བདེན་བཞིན་དུ་བདེན་པ་ལྟར་མེད་བཞིན་དུ་སྣང་བའོ། །
གཉིས་པ་༼དོན་གྱི་སྒྱུ་མ་༽ནི།
ཀུན་ནས་ཉོན་མོངས་པ་དང་རྣམ་པར་བྱང་བས་རྒྱུ་རྐྱེན་བྱས་ནས། དོན་ལ་བདེན་པར་མ་གྲུབ་བཞིན་དུ་འཁོར་འདས་ཀྱི་ཆོས་ཐམས་ཅད་རང་བཞིན་མེད་བཞིན་དུ་སྣང་བའོ། །དེ་ལའང་འཁོར་བ་བས་བསྡུས་པའི་སྒྱུ་མ་ལའང་ཕྱི་དང་ནང་གི་གཉིས་ལས། ཕྱི་ནི་སེམས་ཀྱིས་མ་ཟིན་པའི་གཟུགས་སྒྲ་སོགས་སྣང་ལ་རང་བཞིན་མེད་པ་རྣམས་སོ། །ནང་ལ་ཡང་སྒྱུ་མའི་ལུས་སེམས་གཉིས་ལས། ལུས་ལ་རགས་པ་གདོས་བཅས་ཀྱི་སྒྱུ་ལུས། རྨི་ལམ་བར་དོའི་སྒྱུ་ལུས། ཕྲ་བ་ཁམས་གོང་ལྷའི་སྒྱུ་ལུས་སོ། །དང་པོ་ནི། འདོད་ཁམས་པའི་ཤ་རུས་ཕྱི་ས་ལ་སོགས་པ་དང་བཅས་པའོ། །གཉིས་པ་ནི། རླུང་སེམས་ཙམ་ལས་ལུས་སུ་སྣང་བ་ཁྱད་པར་ཅན་ནོ། །
དེའང་རྨི་ལམ་གྱི་སྒྱུ་ལུས་ནི་སྲོག་པ་རྩར་རླུང་སེམས་འདུས་པའི་མཐར་བག་ཆགས་ཀྱི་སྟོབས་ཀྱིས་རོ་རྐྱང་ལ་སོགས་པར་རླུང་སེམས་ཞུགས་པ་ལས་བྱུང་བའོ། །བར་དོའི་སྒྱུ་ལུས་ནི་འཆི་བ་འོད་གསལ་དུ་ཞུགས་པའི་མཐར་ལས་དང་བག་ཆགས་ཀྱི་སྟོབས་དང༌། སྣང་གསུམ་རླུང་གི་བཞོན་པ་དང་བཅས་པ་ལས་བྱུང་བའོ། །གསུམ་པ་ནི། རང་རང་གི་ཏིང་ངེ་འཛིན་གྱི་འཕེན་སྟོབས་ལས་སྣང་གསུམ་རླུང་གི་བཞོན་པ་དང་བཅས་པ་ལས་གྲུབ་པའི་ཚངས་པ་ལ་སོགས་པའི་ལུས་དྭངས་མ་འཇའ་ཚོན་ལྟ་བུའོ། །སེམས་ལའང༌། སྤང་བྱ་གློ་བུར་དྲི་མའི་སེམས་དང༌། གཉུག་མ་བདེ་གཤེགས་སྙིང་པོའི་སེམས་གཉིས་ལས། དང་པོ་ནི། གློ་བུར་དུ་བྱུང་ཞིང་བསགས་པས་ན་སེམས་དང༌། འཇལ་བས་ན་སེམས་སོ། །དང་པོ་ནི། ཁམས་དང་བག་ཆགས་ཐམས་ཅད་བསགས་པའི་ཀུན་གཞིའི་ཤེས་པ་དང༌། དགེ་བ་དང་མི་དགེ་བའི་ལས་དུ་མ་ཡིད་ཀྱིས་བསགས་ཤིང༌། ཡང་དེ་དང་ལྷན་ཅིག་ཀུན་གཞིའི་སྟེང་དུ་དེའི་ནུས་པ་གསོག་ཏུ་འཇུག་ཅིང༌། ཐོག་མ་མེད་པའི་ཡིད་ཡང་ནས་ཡང་དུ་སེམས་པ་མྱུར་བས་བསགས་པའོ། །གཉིས་པ་ནི། ཡིད་ཀྱི་རྣམ་པར་ཤེས་པས་ཡུལ་སེམས་ཤིང་གཞལ་བའམ་ཡོངས་སུ་གཅོད་པས་ན་སེམས་སོ། །
གཉིས་པ་གཉུག་མ་བདེར་སྙིང་གི་སེམས་ནི། རང་བཞིན་ལྷུན་གྱིས་གྲུབ་ཅིང་དང་པོ་ནས་བསགས་ཤིང་གནས་པས་ན་སེམས། སངས་རྒྱས་ཀྱི་གསུང་རབ་ཡང་ཡང་དུ་མཇལ་ཞིང་རྒྱུད་དག་པར་རྒྱས་པར་བྱེད་པས་ན་སེམས་སོ། །གཉིས་པ་མྱང་འདས་ཀྱིས་བསྡུས་པའི་སྒྱུ་མ་ལའང༌། ཕྱི་དང་ནང་གི་སྒྱུ་མའོ། །ཕྱི་ནི་བཻ་ཌཱུརྱ་ལ་སོགས་པ་ལས་གྲུབ་པའི་ཞིང་ཡེ་ཤེས་ཀྱིས་མ་ཟིན་པ་རྣམས་སོ། །ནང་ལའང་སྒྱུ་མའི་སྐུ་དང་སྒྱུ་མའི་ཡེ་ཤེས་སོ། །དང་པོ་ནི། མཚན་དཔེས་སྤྲས་པའི་ལོངས་སྤྲུལ་གྱི་སྐུ་སོགས་སོ། །གཉིས་པ་ནི། མེ་ལོང་ཡེ་ཤེས་ལ་སོགས་པའོ། །འདི་ལྟར་ཆོས་ཐམས་ཅད་སྒྱུ་མར་རྟོགས་པའི་ཐབས་ཀྱང་ཕར་ཕྱིན་ཐེག་པར་སྒྱུ་མ་ལྟ་བུའི་ཏིང་ངེ་འཛིན་སྒོམ་ཚུལ་མཐའ་ཡས་པར་གསུངས་པ་ཡིན་ལ། བསྡུས་ཏེ་ཉམས་སུ་ལེན་ཚུལ་ནི། ཀུན་མཁྱེན་འཇམ་དཔལ་བཟང་པོས། བཅུ་གཉིས་དཔེ་ཡིས་ཁྱད་པར་བྱ་བ་ཡི། །ཕྱི་ནང་ཆོས་ཀུན་བདེན་པས་རྣམ་པར་དབེན། །ཞེས་པ་ལྟར་ལུང་རིགས་མན་ངག་གི་སྒོ་ནས་ཉམས་སུ་ལེན་པར་བྱའོ། །
གཉིས་པ་རྒྱུད་སྡེ་འོག་མ་དང་མཐུན་པར་ལྷ་སྐུ་སྒྱུ་མ་ལྟ་བུར་དམིགས་ཀྱིས་བསལ་ནས་བསྒོམ་པ་ནི།
བདག་གིས་བསྒྲུབ་པར་བྱ་བའི་ལྷའི་སྐུ་གསུང་ཐུགས་དེ་ཉིད་ཀྱང་སྣང་གྲགས་རིག་ཙམ་ཉིད་ཀྱི་སྟོང་པ་ཉིད་སྒྱུ་མ་ཙམ་དུ་བསྒོམས་པས། མ་དག་པ་གདོས་བཅས་ཀྱི་སྒོ་གསུམ་བདེན་པ་བར་འཛིན་པའི་བློ་ཡང་རིམ་གྱིས་སངས་ནས་རང་གི་སྒོ་གསུམ་རྡོ་རྗེ་གསུམ་དུ་གསལ་སྣང་བརྟན་པོར་རྙེད་པ་ལ་བརྟེན་ནས་བསགས་སྦྱངས་བྱས་པར་ལམ་མྱུར་དུ་བགྲོད་པའི་ཐབས་ཀྱི་རྐྱེན་མཆོག་ཏུ་བྱེད་པ་ཡིན་ནོ། །
གསུམ་པ་བླ་མེད་རྒྱུད་ཀྱི་སྒྱུ་ལུས་ཐུན་མོང་མིན་པ་ནི།
གཉུག་མ་མཆོག་གི་རྩ་དབུ་མ་ལ་གནས་པའི་ལྷན་ཅིག་སྐྱེས་པའི་བདེ་བ་ཆེན་པོའི་རིགས་ཀྱི་བཞོན་པར་གྱུར་པའི་རླུང་ཐིག་ཤིན་ཏུ་ཕྲ་བ་ཟག་པ་མེད་པའི་ལུས་ཀྱི་རྒྱུ་རིགས་ཀྱི་ངོ་བོར་གནས་པ་ཐོག་མ་མེད་པ་ནས་སངས་མ་རྒྱས་ཀྱི་བར་ཡོད་པ་དེ། འདིར་ཐབས་ཁྱད་པར་ཅན་གྱི་སྒྱུ་མའི་སྐུར་སྒྲུབ་པ་ཡིན་ལ། དེ་ཡང་ཇི་ལྟར་སྒྲུབ་ན། དབེན་པ་གསུམ་སྔོན་དུ་སོང་བས་ཕྱི་ཕྱག་རྒྱའི་རྐྱེན་དང༌། ནང་སེམས་དབེན་གྱི་ཡེ་ཤེས་རྫོགས་པར་བསྐྱེད་པའི་ལུགས་མཐུན་དུ་འཇུག་ཅིང༌། སླར་ལུགས་བཟློག་ཏུ་འཇུག་པའི་རླུང་སེམས་ལས་དངོས་སུ་རྡོ་རྗེ་སེམས་དཔའི་སྐུ་མཚན་དཔེས་བརྒྱན་པར་བསྒྲུབ་པ་ཡིན་པས། སྐུ་དེ་ནི་མུ་བཞི་ལས་གྲོལ་བ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཀྱི་གཟུགས་མེ་ལོང་ནང་གི་གཟུགས་བརྙན་ལྟ་བུ་བདེན་པར་མ་གྲུབ་པས་ཡོད་པའི་མཐར་མ་ལྷུང༌། སྣང་བ་མ་འགགས་པས་མེད་པའི་མཐར་མ་ལྷུང་བའི་སྣང་སྟོང་ཟུང་འཇུག་གི་ངོ་བོ་བདེ་བར་ཤར་བ་འདི་ལ་བདག་བྱིན་གྱིས་བརླབས་༼བདག་བྱིན་རླབས་འདི་འང་བདེ་དགྱེས་གསུང་གསུམ་ཐུན་མོང་གི་ཆོས་སྐད་ལ། གསང་དབང་བསྐུར་ནས་རང་ལུས་ཐབས་ལྡན་གྱི་སྒོ་ནས་གཏུམ་མོ་དང་སྒྱུ་ལུས་བསྒོམ་པ་ལ་བདག་བྱིན་རླབས་དང་ཤེས་རབ་ཡེ་ཤེས་ཀྱི་དབང་བསྐུར་ནས་གཞན་ལུས་ཐབས་ལྡན་གྱི་སྒོ་ནས་གཏུམ་མོ་དང་སྒྱུ་ལུས་བསྒོམ་པ་ལ་དཀྱིལ་འཁོར་གྱི་འཁོར་ལོ་བ་ཞེས་འཆད་ལ། སེམས་འགྲེལ་སྐོར་ལས། བདག་བྱིན་རླབས་སྟོང་གཟུགས་ཕྱག་རྒྱ་ཆེན་མོ་ལ་འཆད་པ་ཤས་ཆེ་བས། གུར་ལས། སླར་ཡང་རང་བྱིན་བརླབ་པ་སྟེ། །རྗེས་མཐུན་ཆོ་གའི་རིམ་པ་ཡིས། །ཕྱིས་ནས་མཚན་མ་མཚོན་པར་བྱས། །ཞེས་པའི་བདེ་མཆོག་སྟོད་འགྲེལ་ལས། འདིར་རང་བྱིན་གྱིས་བརླབ་པ་ཞེས་བྱ་བ་ནི་སོ་སོར་སྡུད་པ་ཀུན་རྫོབ་ཀྱི་བདེན་པ་མཐོང་བའོ། །མཚན་མ་ཞེས་བྱ་བ་ནི། སྤྲིན་དང་དུ་བ་ལ་སོགས་པ་ལྟར་རབ་ཏུ་སྣང་བ་དེ། དེ་ཡང་སྒྲོལ་མའི་མཐར་ཐུག་པར་དང་པོར་མཐོང་བའོ། །ཞེས་གསུངས་སོ། །
དྲིལ་བུ་རིགས་ལྔར་བདག་བྱིན་རླབས་ཀྱི་རིམ་པ་གསུངས་པ་ནི། དྷཱུ་ཏིའི་དབུས་སུ་བདེ་ཆེན་གྱི་ཐིག་ལེ་བཞིའི་ནུས་པ་གསལ་བར་བསྐྱེད་ནས་རླུང་གི་རྣལ་འབྱོར་ལས་རུང་དུ་བྱས་ནས་ཕྱི་ནང་གི་ཕྱག་རྒྱ་བརྟེན་པ་ལ་བསླབ་པ་ལ་བདག་བྱིན་རླབས་སུ་བྱས་པ་ཡིན་པས་གནས་སྐབས་རྣམས་མ་འདྲེས་པར་བྱའོ། །ཁྱད་པར་དུས་ཀྱི་འཁོར་ལོ་བསྐྱེད་རིམ་གྱི་སྐབས་སུ་ལྷ་ཁྲོ་བོ་གཙོ་བོར་སྟོན་པ་བསྒོམ་པ་ལ་དཔའ་བོའི་རིམ་པ་ཞེས་པ་དང༌། ལྷ་ཆགས་པ་གཙོ་བོར་སྟོན་པ་བདག་བྱིན་གྱིས་བརླབ་པའི་རིམ་པ་ཞེས་འབྱུང་ལ། རྫོགས་རིམ་གྱི་སྐབས་སུ་ནི་རླུང་སེམས་དབུ་མར་ཆུག་པའི་སྲོག་ཏུ་གྱུར་པ་ལ་ནི་དཔའ་བོའི་རིམ་པ་དང༌། དེ་ཆུག་པས་སྟོང་པའི་གཟུགས་དང་སྟོང་གཟུགས་ཕྱག་རྒྱ་ཆེན་མོ་ལ་ནི་བདག་བྱིན་རླབས་ཀྱི་རིམ་པ་ཞེས་བྱ་སྟེ། སྟོང་གཟུགས་འདི་རྒྱུར་བྱས་ཀྱི་ཡུལ་དང་ལུས་ལོངས་སྤྱོད་ལ་སངས་རྒྱས་ཀྱི་སའི་ཟག་པ་མེད་པའི་གནས་དང་སྐུ་དང་ལོངས་སྤྱོད་དུའང་བཞག་པས་འདུས་པར་བཤད་པའི་སྒྱུ་ལུས་ལ་བདག་བྱིན་རླབས་སུ་བྱས་པ་དང༌། འདིའི་བདག་བྱིན་རླབས་གཉིས་དོན་གཅིག་སྟེ། མཆོག་གི་དང་པོའི་སངས་རྒྱས་ལས། ཐར་པའི་དོན་དུ་དཔའ་བོའི་རིམ་པ་དང༌། །རང་བྱིན་བརླབས་པའི་རིམ་པ་ལམ་མ་ཡིན། །ཤིན་ཏུ་རྣམ་དག་རིམ་པ་གཅིག་པུ་ཡིས། །ཐར་པ་སྟེར་བ་སངས་རྒྱས་རྣམས་ཀྱིས་བསྟན། །མཚམས་མེད་ལྔ་པོ་དག་ནི་བྱས་པ་ཡང༌། །གང་ཞིག་དབང་གི་དོན་གྱི་བདེ་བ་ནི། །ཐབས་དང་ཤེས་རབ་བདག་ཉིད་རྒྱུ་རྣམས་ལས། །རྒྱལ་བའི་དབང་པོ་རྣམས་ཀྱིས་ཡང་དག་གསུང༌། དཔའ་བོའི་རིམ་པ་ཕྱི་རོལ་མ་ཡིན་ཏེ། །ལུས་ཀྱི་སྲོག་ཟད་འདི་ལ་རབ་ཏུ་བརྗོད། །བདག་བྱིན་བརླབ་པའི་རིམ་པ་ཞེས་བྱ་བ། ཁམས་གསུམ་པ་ནི་སྟོང་པར་ཡང་མཐོང་ངོ༌། །ཞེས་སོ། །མཆན།༽པ་དང༌། ཀུན་རྫོབ་ཀྱི་བདེན་པ་དང༌། སྒྱུ་མའི་སྐུ་དང༌། རྡོ་རྗེའི་སྐུ་དང༌། རགས་ལུས་སུ་མ་གྲུབ་པས་དྲི་ཟའི་སེམས་ཅན་ཞེས་པ་དང༌། ལྷ་རྫས་དག་པའི་ལུས་ཞེས་ཀྱང་གསུངས་ལ། དེའི་ཕྱིར་རིམ་ལྔ་ལས།
བདག་བྱིན་བརླབ་ཅེས་དེ་བཤད་དོ། །
སྒྱུ་མར་བསྟན་པའི་མཚན་ཉིད་ཀྱིས། །
འདི་ཉིད་ངེས་པར་མཚོན་པ་སྟེ། །
ཀུན་རྫོབ་བདེན་པ་སྒྱུ་མ་ཉིད། །
ལོངས་སྤྱོད་རྫོགས་པའི་སྐུ་ཡང་སྟེ། །
དེ་ཉིད་དྲི་ཟའི་སེམས་ཅན་གྱུར། །
རྡོ་རྗེའི་སྐུ་ཡང་དེ་ཉིད་ཡིན། །
རྡོ་རྗེ་སེམས་དཔའ་བདག་ཉིད་ཆེ། །
ཞེས་གསུངས་པ་དང༌། གསང་བ་གྲུབ་པར།
ལྷ་རྫས་དྲི་མེད་སྒྱུ་འདྲ་བའི། །
འདུ་བྱེད་བཟང་པོ་དང་ལྡན་པའི། །
མེ་ཡིས་ཐག་པ་བསྲེགས་པ་ལྟར། །
ཉོན་མོངས་འཆིང་བ་ལས་གྲོལ་བ། །
རྣམ་པ་སྣ་ཚོགས་ལུས་རྣམས་ནི། །
ཡེ་ཤེས་རླབས་ཀྱི་ཕྲེང་བ་འཕྲོ། །
དབང་པོའི་གཞུ་དང་འདྲ་བའི་སྐུ། །
དེ་ཉིད་བསྒོམ་པས་འཐོབ་པར་འགྱུར། །
རྣལ་འབྱོར་བསྒོམ་པའི་ནུས་པ་དང༌། །
དམ་ཚིག་རྣམས་ནི་བསྐྱངས་བྱས་པས། །
རྒྱལ་བས་ཀྱང་ནི་བརྗོད་མིན་པའི། །
འདི་འདྲའི་གཟུགས་ནི་འཐོབ་པར་འགྱུར། །
གང་དུ་ལུས་ངག་སེམས་པ་ཡི། །
གནས་གང་ཀུན་འགྲོ་མཆོག་གྱུར་པ། །
དེར་ནི་ཡང་དག་བསྟན་དབང་གི། །
རང་བཞིན་བསྒོམ་པར་འགྱུར་ལ་ལྟོས། །
ཞེས་གསུངས་སོ། །མདོར་ན་འཁོར་བའི་གནས་སྐབས་རྣམ་སྨིན་གྱི་རགས་ལུས་སམ། གནས་སྐབས་པའི་ལུས་ཡང་ནས་ཡང་དུ་འདོར་ཀྱང་དེའི་ལུས་རྒྱུན་ཆད་མི་འགྲོ་བར་འཆི་སྲིད་ཀྱི་སྐབས་སུའང༌། སྟོང་བཞིའི་མཐར་བར་དོའི་གཟུགས་སུ་གྲུབ་པ་དང༌། གཉིད་ཀྱི་སྟོང་པ་རྣམས་ཀྱི་མཐར་རྨི་ལམ་གྱི་ལུས་སྣང་འཆར་བ་དང༌། གཟུགས་མེད་པའི་སར་ཡང་ཏིང་ངེ་འཛིན་གྱིས་སེམས་མྱོས་ནས་ལུས་སྣང་གསལ་བར་མ་གྱུར་ཀྱང༌། ཕྲ་བའི་ལུས་རྒྱུན་མ་ཆད་པར་ཡོད་པ་ཡིན་ལ། འདི་ཉིད་བསྐྱེད་རིམ་པས་གཟུགས་སྐུར་ལམ་དུ་ཁྱེར་བ་ན། འདུས་པར། ལྷག་མོས་འོད་གསལ་དུ་བསྡུས་པའི་མཐར་དང་པོའི་མགོན་པོར་བསྐྱེད་པ་དང༌། བདེ་དགྱེས་ན་རྒྱུ་རྡོ་རྗེ་འཛིན་པ་སྙོམས་པར་འཇུག་དུས་སུ་ཞུགས་པའི་ཧཱུྃ་སོགས་དང༌། བར་སྲིད་སྦྱོང་བྱེད་ཀྱི་ནཱ་ད་རྣམས་སོ། །རྫོགས་རིམ་པས་གཟུགས་སྐུར་ལམ་དུ་འཁྱེར་ཚུལ་ནི། གཏུམ་མོ་ལ་བརྟེན་ནས་ཡེ་རླུང་མཆོག་གི་དབུ་མར་བསྡུས་པས་འབར་བཞུའི་དགའ་བཞི་ཁྱད་ཅན་ལ་སེམས་དབེན་བསྐྱེད་པའི་མཐར་མ་དག་པའི་སྒྱུ་ལུས་འགྲུབ་ཅིང༌། དེ་དོན་གྱི་འོད་གསལ་གྱི་ཡེ་ཤེས་ཀྱིས་དྲི་བྲལ་དུ་བྱས་པའི་མཐར་དག་པའི་སྒྱུ་ལུས་སུ་འགྲུབ་སྟེ། དེ་ལ་ཟུང་དུ་འཇུག་རྒྱུ་ཀུན་རྫོབ་ལོངས་སྤྱོད་རྫོགས་པའི་སྐུར་སྒྲུབ་པར་བྱེད་པ་ཡིན་ནོ། །
དེ་ནས་སྒྱུ་མའི་ལུས་འདི་ལ་ངོས་འཛིན་པ་ནི། རྗེ་ནཱ་རོས་རིམ་ལྔ་བསྡུས་གསལ་དུ།
རླུང་སེམས་ཙམ་ལས་བྱུང་བ་ཡིས། །
སྒྱུ་མའི་ལུས་ནི་སྣང་བར་བཅས། །
ཞེས་འབྱུང་ལ། དེ་ཡང་ལུས་འདི་བསྐྱེད་རིམ་ནས་དབེན་གསུམ་གྱི་བར་དུ་ཡོད་པ་ཡིན་ཏེ། སྤྱོད་བསྡུས་ལས། བསྐྱེད་པའི་རིམ་པ་ནས་བརྩམས་ཏེ་ལུས་རྣམ་པར་དབེན་པའི་མཐར་ཐུག་པའི་བར་དུ་རྡོ་རྗེ་གསུམ་ལ་སོགས་པས་ཀྱང་མཚན་ཉིད་ལ་ལྷག་པར་མོས་པ་ཙམ་ལགས་ཏེ། དེ་བས་ན་ལུས་རྣམ་པར་དབེན་པ་ལ་ལྷའི་གཟུགས་མེད་དེ། ལུས་ནི་རྡུལ་ཕྲ་རབ་བསགས་པ་ཙམ་ཡིན་པའི་ཕྱིར་རོ། །ངག་རྣམ་པར་དབེན་པ་མཐར་ཐུག་པ་ཡང་འཇུག་པ་ལ་སོགས་པའི་རིམ་གྱིས་རྡོ་རྗེའི་བཟླས་པ་ཡོངས་སུ་ཤེས་པ་སྟེ། དེ་ལ་ཡང་ལྷའི་རྣམ་པ་མེད་དེ། སྒྲ་རྣམས་ནི་བྲག་ཆ་ལྟ་བུ་ཡིན་པའི་ཕྱིར། སེམས་རྣམ་པར་དབེན་པའི་མཐར་ཐུག་པ་ཡང་རང་བཞིན་གྱི་སྣང་བ་ཙམ་ཡོངས་སུ་ཤེས་པ་ཙམ་དུ་ཟད་པས། དེའང་རྣམ་པ་ཐམས་ཅད་ཀྱི་མཆོག་དང་ལྡན་པའི་ལྷའི་སྐུའི་ངོ་བོ་རྙེད་པར་མི་འགྱུར་ཏེ། སེམས་ནི་སྣང་བ་ཙམ་ཡིན་པའི་ཕྱིར། རིག་པ་འདིས་ན་ཀུན་རྫོབ་ལ་བརྟེན་ནས་གནས་པ་རྙེད་པར་མི་འགྱུར་རོ། །
དེ་བས་ན་ཡེ་ཤེས་ཙམ་གྱིས་ལྷ་ཉིད་དུ་བསྐྱེད་པ་སློབ་དཔོན་གྱི་ཞལ་སྔ་ནས་རྟོགས་པར་བགྱིད་པར་འཚལ་ལོ། །རྡོ་རྗེ་སློབ་དཔོན་གྱིས་སྨྲས་པ། སེམས་ཅན་ཆེན་པོ་ལེགས་སོ་ལེགས་སོ། །ལྷའི་དེ་ཁོ་ན་ཉིད་བསམ་གྱིས་མི་ཁྱབ་པ་སངས་རྒྱས་ཐམས་ཅད་ཀྱི་མན་ངག་བླ་མ་བརྒྱུད་པའི་རིམ་པ་ལས་འོངས་པ། ས་བཅུའི་དབང་ཕྱུག་གི་ཡུལ་མ་ཡིན་པ་དེངས་ཁོང་དུ་ཆུད་པར་བྱའོ། །རང་གི་སེམས་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱ་བ། ཕུང་པོ་དང་ཁམས་དང་སྐྱེ་མཆེད་རྣམས་ལ་ཡང་མེད་པ། ཡེ་ཤེས་ཙམ་ཡོངས་སུ་སྣང་བ་ཙམ་གྱི་མཚན་ཉིད་ཐམས་ཅད་དང་ལྡན་པའི་ལྷའི་སྐུར་བཟུང་བ་དེའང་སྒྱུ་མ་རྨི་ལམ་ལ་སོགས་པའི་དཔེ་རྣམ་པ་བཅུ་གཉིས་ཀྱིས་ཉེ་བར་མཚོན་པ་འདི་ནི་སངས་རྒྱས་རྣམས་ཀྱི་ཡིད་ཀྱི་རང་བཞིན་གྱི་སྐུ་ཡིན་ནོ་ཞེས་འབྱུང་བའི་ཕྱིར་རོ། །
འོ་ན་སྒྱུ་ལུས་ཀྱི་སྐུ་དེ་ཡང་རགས་ལུས་ལས་གོ་ས་ལོགས་སུ་དབྱེ་རུང་བར་སྟོན་པ་ནི་གསང་བའི་དབང་བསྐུར་ནས་སྒྱུ་ལུས་ཀྱི་རིམ་པ་བསྒོམ་པའི་གདམས་ངག་བསྟན་པའི་སྐབས་སུ་ཆེད་དུ་བརྗོད་དགོས་པས། ཆོས་དྲུག་ཀ་དཔེར།
གསང་བའི་དབང་གི་དུས་དག་ཏུ། །
མེ་ལོང་དྲི་མ་མེད་པ་ལ། །
རྡོ་རྗེ་སེམས་དཔའ་ལེགས་བྲིས་ལ། །
དེ་ཡི་གཟུགས་བརྙན་སྣང་དང་མཚུངས། །
ཞེས་དང༌། རིམ་ལྔ་ལས།
དངོས་དང་དངོས་མིན་ལས་གྲོལ་བ། །
རྡོ་རྗེ་སེམས་དཔའ་ལེགས་བྲིས་པ། །
མེ་ལོང་དྲི་མ་མེད་པ་ལ། །
གཟུགས་བརྙན་གསལ་བར་སྣང་དང་མཚུངས། །
རྣམ་པ་ཀུན་གྱི་མཆོག་ལྡན་ཅིར། །
སྐུ་ནི་ལྟ་བས་མི་ངོམས་པ། །
སློབ་མ་བཟང་པོ་དེ་ལ་བསྟན། །
བདག་བྱིན་བརླབ་ཅེས་དེ་བཤད་དོ། །
ཞེས་གསུངས་པས། ལེགས་པར་དབྱེ་རུང་གི་སྒྱུ་ལུས་དེ་ཉིད་ཇི་ལྟ་བུ་ཞེ་ན། རིམ་ལྔ་ལས།
མེ་ལོང་ནང་གི་གཟུགས་བརྙན་གྱིས། །
སྒྱུ་མའི་ལུས་ནི་ཤེས་པར་བྱ། །
ཁ་དོག་རྣམས་ནི་འཇའ་ལྟ་བུ། །
ཁྱབ་པ་ཆུ་ཡི་ཟླ་བས་སོ། །
ཞེས་པ་དང༌། ཀུན་མཁྱེན་འཇམ་དཔལ་བཟང་པོས།
རང་ལུས་རྡོར་སེམས་མེ་ལོང་གཟུགས་བརྙན་བཞིན། །
མཐོང་ནས་དེས་པ་རྙེད་པར་བྱིན་གྱིས་རློབས། །
ཞེས་གསུངས་པས། རྩ་བའི་དཔེ་གསུམ་དང་ཡན་ལག་གི་དཔེ་དགུ་ལས། དང་པོ་ནི་དུས་སྐད་ཅིག་ལ་འཆར་ཞིང༌། རྣམ་པ་གང་ལ་གང་སྒོམ་གྱི་རྣམ་པ་ཅན། ཚུལ་ཡན་ལག་དང་ཉིང་ལག་ཡོངས་སུ་རྫོགས་པར་འཆར་བ་ནི་མེ་ལོང་ནང་གི་གཟུགས་བརྙན་ལྟ་བུའོ། །དེ་ཞི་བ་ལ་དཀར་པོ་ལ་སོགས་པའི་ཕྲིན་ལས་དང་མཐུན་པའི་མདོག་གདུལ་བྱའི་འདོད་པ་ལྟར་རྒྱུད་ཡོངས་སུ་དག་པའི་སྣང་བ་འཆར་བས། ཁ་དོག་ནི་འཇའ་ལྟ་བུའོ། །དཔེར་ན་ཆུ་ཟླ་དེ་ཆུ་ཡོད་སར་འཆར་ལ་མེད་སར་མི་འཆར་ཞིང༌། ཆུ་ཡོད་ས་ཐམས་ཅད་ལ་འཆར་བ་ལྟར་གང་སྒོམ་པ་ལ་འཆར། མི་སྒོམ་པ་ལ་མི་འཆར་ལ། སྒོམ་པ་པོ་ཐམས་ཅད་ལ་འཆར་བས་ཁྱབ་པ་ཆུའི་ཟླ་བ་ལྟ་བུའོ། །
གཉིས་པ་ནི། རྒྱུ་རྐྱེན་ཚོགས་པ་ལས་བྱུང་བ་སྒྱུ་མའི་མི་དང༌། མིང་གཟུགས་སུ་སྣང་ཡང་ཤ་རུས་མེད་པས་མིག་ཡོར་དང༌། རླུང་སེམས་ཙམ་ལས་གྲུབ་པས་རྨི་ལམ་གྱི་ལུས་ལྟ་བུ་དང༌། རྣམ་སྨིན་གྱི་ལུས་ལ་བརྟེན་ནས་བསྒྲུབས་ཀྱང་དེ་ལས་གཞན་དུ་འཆར་བ་བྲག་ཅ་ལྟ་བུ་དང༌། རྟེན་དང་བརྟེན་པའི་དཀྱིལ་འཁོར་པ་ཡོངས་སུ་གྲུབ་ཀྱང་ཐོགས་པ་མེད་པ་དྲི་ཟའི་གྲོང་ཁྱེར་ལྟ་བུ་དང༌། རྫོགས་པའི་སངས་རྒྱས་ཀྱི་སྐུ་གཅིག་ལས་དུ་མར་སྣང་བ་མིག་འཕྲུལ་ལྟ་བུ་དང༌། རགས་ལུས་ལས་ལོགས་སུ་དབྱེ་རུང་བ་སྤྲིན་གསེབ་ཀྱི་གློག་ལྟ་བུ་དང༌། ཐམས་ཅད་སྟོང་པ་ཆོས་སྐུ་འོད་གསལ་གྱི་ངང་ལས་འབྱུང་བས་ཆུ་ལ་ཆུ་བུར་བརྡོལ་བ་ལྟ་བུ་དང༌། སྐད་ཅིག་གིས་གཡོ་བ་སྨིག་རྒྱུ་ལྟ་བུའོ། །དེས་ན་རྗེ་བཙུན་ཏི་ཕུ་པས། དཔེའི་སྒྱུ་ལུས་མེ་ལོང་ནང་གི་གཟུགས་བརྙན། དོན་གྱི་སྒྱུ་ལུས་དྲི་བྲལ་གྱི་ཕུང་ལྔ། སྒྱུ་ལུས་རང་གི་ངོ་བོ་དབྱངས་གསལ་གྱི་དག་པའི་མཚན་དཔེ། སྒྱུ་ལུས་ཀྱི་ཡོན་ཏན་རྟེན་དེ་ལས་བདུད་བཏུལ་ཏེ་མངོན་པར་བྱང་ཆུབ་ནས་སྐུ་དེ་ནམ་མཁའ་གནས་ཀྱི་བར་གནས་པར་བྱེད་པའོ། །
ཞེས་གསུངས་པས་སོ། །སྒྱུ་ལུས་ཀྱི་རྒྱུ་ལམ་འབྲས་གསུམ་གྱི་ལུས་ཡོངས་རྫོགས་བསྟན་པ་ཡིན་ལ། མདོར་ན་རྡོ་རྗེ་ཐེག་པ་བླ་ན་མེད་པའི་ལུགས་ཀྱི་ཚེ་གཅིག་ལ་འཚང་རྒྱ་བའི་གཟུགས་ཀྱི་སྐུ་སྒྲུབ་པ་ལ་སྒྱུ་ལུས་ཀྱི་རིམ་པ་འདི་མེད་ན་རྫོགས་བྱང་མི་ཐོབ་པ་ཡིན་ཏེ། སྤྱོད་བསྡུས་ལས། བརྟེན་པའི་ལུས་མེད་པར་སེམས་ཀྱི་རང་བཞིན་མེད་ལ། སེམས་མེད་པ་ཡང་ལུས་དམིགས་སུ་མེད་དོ་ཞེས་ལུང་གི་ཚིག་ལས་གསུངས་ན། ཇི་ལྟར་ན་སེམས་འབའ་ཞིག་ཙམ་གྱིས་ཕྱག་དང་ཞབས་ལ་སོགས་པ་མཚན་ཐམས་ཅད་དང་ལྡན་པའི་ལྷ་སྐུ་རྫོགས་པར་འགྱུར་རོ། །དམིགས་པའི་ལྟ་བ་ཅན་རྣམས་ནི་ལུང་དང་རྟོགས་པ་མེད་པར་ཡིད་ཆེས་པར་མི་འགྱུར་རོ། །དེ་བས་ན་དེ་རྣམས་དམིགས་སུ་མེད་པའི་ལྷའི་དེ་ཁོ་ན་ཉིད་བདེ་བླག་ཏུ་མངོན་སུམ་དུ་བྱ་བའི་ཐབས་བཅོམ་ལྡན་འདས་རྡོ་རྗེ་སློབ་དཔོན་སྟོན་པས་བཤད་དུ་གསོལ། ཞེས་དྲིས་པ་ལ་དེའི་ལན་དུ། གང་མདོ་སྡེ་ལ་སོགས་པའི་ཚུལ་ལ་ཞུགས་པ་དང༌། བསྐྱེད་པའི་རིམ་ལ་གནས་པའི་སྒོམ་པ་པོ་རྣམས་ཀྱང་ཆོས་ཐམས་ཅད་སྒྱུ་མ་ལྟ་བུ་དང༌།རྨི་ལམ་ལྟ་བུ་དང༌། གཟུགས་བརྙན་ལྟ་བུ་ཞེས་དཔེར་བརྗོད་ཅིང་ལྷག་པར་མོས་ཀྱང༌། དེ་རྣམས་དཔེས་བདག་ལ་བྱིན་གྱིས་བརླབ་པའི་མན་ངག་ཙམ་གྱིས་ཡིད་ཀྱི་རང་བཞིན་གྱི་ལྷའི་སྐུ་རྫོགས་པར་འགྱུར་བ་ཤེས་པར་མི་འགྱུར་རོ། །
དེ་བས་ན་ངས་རྣལ་འབྱོར་གྱི་རྒྱུད་ཀྱི་རྗེས་སུ་འབྲངས་ནས་རྡོ་རྗེ་སེམས་དཔའ་རྫོགས་པར་འགྱུར་བའི་རྒྱུ་དང་རྐྱེན་ཁྱོད་ལ་ཁོང་དུ་ཆུད་པར་བྱའོ་ཞེས་གསུངས་པའི་ཕྱིར་དང༌། རྗེ་བཙུན་འཕགས་པ་ཀླུའི་བློས།
བསྐལ་པ་མཐའ་ཡས་རྣམས་སུ་ཡང༌། །
མགོ་དང་རིན་ཆེན་སོགས་བྱིན་ཀྱང༌། །
སྣང་བ་རྣམ་པར་མ་དག་ཕྱིར། །
བྱང་ཆུབ་འབྲས་བུ་འཐོབ་མི་འགྱུར། །
མཐའ་ཡས་བསྐལ་པ་རྣམས་སུ་ཡང༌། །
དེ་བཞིན་ཚུལ་ཁྲིམས་བཟོད་སོགས་ཀྱིས། །
སྣང་བ་རྣམ་པར་མ་དག་ཕྱིར། །
བྱང་ཆུབ་འབྲས་བུ་ཐོབ་མི་འགྱུར། །
མཐའ་ཡས་བསྐལ་པ་རྣམས་སུ་ཡང༌། །
སྔགས་ཀྱི་སྐུ་ཡི་ཏིང་འཛིན་གྱིས། །
སྣང་བ་རྣམ་པར་མ་དག་ཕྱིར། །
བྱང་ཆུབ་འབྲས་བུ་ཐོབ་མི་འགྱུར། །
སྣང་བ་གསུམ་པོ་དག་པ་ནི། །
ཐམས་ཅད་མཁྱེན་ཉིད་ཐེ་ཚོམ་མེད། །
བླ་མ་བརྒྱུད་པའི་རིམ་ཉིད་ཀྱིས། །
དེས་ནི་འཐོབ་འགྱུར་གཞན་དུ་མིན། །
ཅེས་རྣམ་ཤེས་ཀྱི་སྣང་གསུམ་ཡེ་ཤེས་ཀྱིས་ལེགས་པར་སྦྱངས་ཏེ་འོད་གསལ་བར་གྱུར་པ་ལས། དེའི་བཞོན་པར་གྱུར་པའི་རྒྱུད་ལྷན་ཅིག་སྐྱེས་པའི་སྐུར་སེམས་ལས་གཟུགས་ཀྱི་སྐུ་སྒྱུ་མའི་ལུས་འདི་མ་གྲུབ་ན་རྫོགས་སངས་མཐར་ཐུག་མེད་པར་བསྟན་པ་ཉིད་ཀྱིས་སྤྱིར་ཕར་ཕྱིན་ཐེག་པའི་རྫོགས་སངས་ཀྱི་གཟུགས་སྐུ་དེའང་མཆོག་ཏུ་དབྱུང་དུ་མེད་པའི་གཟུགས་སྐུ་མིན་པར་རིག་པར་བྱའོ། །
གཉིས་པ་ཉམས་སུ་བླང་བ་ལ། མཉམ་གཞག་སྒྱུ་མ་དང༌། རྗེས་ཐོབ་སྒྱུ་མའི་ཉམས་ལེན་གཉིས་ལས། དང་པོ་༼མཉམ་གཞག་སྒྱུ་མ་༽ལ་དབེན་པ་གསུམ་རང་སོར་བཞག་པ་ལས་སྐྱེས་པའི་སྒྱུ་ལུས་ཀྱི་མཉམ་གཞག་དང༌། ཕྱི་ནང་གི་ཕྱག་རྒྱ་ལས་སྐྱེས་པའི་སྒྱུ་ལུས་ཀྱི་མཉམ་གཞག་གོ། །དང་པོ་༼དབེན་པ་གསུམ་རང་སོར་བཞག་པ་ལས་སྐྱེས་པའི་སྒྱུ་ལུས་ཀྱི་མཉམ་གཞག་༽ནི།
གནས་དབེན་པར་སྟན་བདེ་བ་ལ་འདུག་སྟེ་རྐང་པ་རྡོ་རྗེའི་སྐྱིལ་ཀྲུང་བཅའ། སྒལ་ཚིགས་དྲང་པོར་བསྲང༌། མིག་གཉིས་མ་ཕྱེ་མ་བཙུམ་པར་རང་ལུགས་སུ་ཐད་ཀར་ཧྲིག་གེ་བལྟ། དབུགས་ཆེད་དུ་གཏད་པའི་དབྱུང་རྔུབ་མེད་པར་ངག་གསུང་བ་ཡང་མ་ཡིན། མི་གསུང་བ་ཡང་མ་ཡིན། ལྕེ་མཆུ་མ་སྦྱར་བ་རང་བཞིན་ལྷུན་གྲུབ་ཀྱི་རྡོར་བཟླས་རང་སར་བཞག །ལག་པ་མཉམ་གཞག་གི་ཕྱག་རྒྱ་མི་གཡོ་བ་སྟེ། མདོར་ན་རང་བཞིན་ལྷུན་གྱིས་གྲུབ་པའི་ལུས་རྣམ་པར་དབེན་པ་ཟུངས་ཐུབ་པ་མི་གཡོ་བ་རང་སར་བཞག །དེའི་ངང་ནས་རང་བཞིན་ལྷུན་གྱིས་གྲུབ་པའི་སེམས་རྣམ་པར་དབེན་པ་དུས་གསུམ་གྱི་སྤྲོས་པ་བཅད་ནས་ཡོད་པ་དང་མེད་པ་དང༌། སྟོང་པ་དང་མི་སྟོང་པར་ཡང་མི་བསྒོམ། བསྒོམ་བྱ་སྒོམ་བྱེད་བལྟ་བྱ་ལྟ་བྱེད་དང་བྲལ་བའི་ངང་ལ་ཅི་ཡང་མི་སེམས་པར་རང་གར་བཞག །དེའི་ངང་ལ་རྣམ་རྟོག་གི་འཆར་སྒོ་ཅི་བྱུང་ཡང་མཐུད་དུ་མི་གཞུག་པར་རྟོག་པ་ཁ་རྒྱུ་འོག་རྒྱུ་ཐམས་ཅད་བཅད་ལ་རྟོག་མེད་མ་ཡེངས་པར་བཟུང༌།
གལ་ཏེ་གཉིད་རྨུགས་ཀྱིས་བྱིང་ན། ལྟ་སྟངས་གཏོད། ཤེས་པ་ལ་ངར་བཏགས་ཏེ་རིག་པ་ཧུར་བཏོན་ལ་བལྟ། རྒོད་ཅིང་འཕྲོ་ན་ལྟ་སྟངས་དང་རིག་པ་དཔང་སྨད་ལ་ཞེ་གཏིང་ནས་ལྷོད་ཀྱིས་གློད་ལ་ཤེས་པ་འཛིན་མེད་དུ་བཞག །བྱིང་རྒོད་མེད་པར་ཆ་མཉམ་ན་བཅས་བཅོས་མེད་པར་བསྐྱང༌། མཐོ་དམན་ཁད་མཉམ་ཞིང་རིག་པ་བསྲངས་ནས་བཏོན་ཏེ་བསྒོམས་པས་སྔ་ཐུན་ལ་ཉམས་བཟང༌། ཕྱི་ཐུན་ལ་ཉམས་ངན་པའམ། ཐུན་མགོ་ལ་བཟང༌། ཐུན་གཤམ་ལ་ངན་ན་ཆུ་ཟད་པའི་རྫིང་བཞིན་དུ་ཁམས་ཀྱི་ནུས་པ་གཏུགས་པ་ཡིན་པས་ཁམས་གསོ་ཞིང་གློད་ལ་བསྒོམ། སྔ་ཐུན་ལ་ངན། ཕྱི་ཐུན་ལ་བཟང་བའམ། ཐུན་མགོ་ལ་ངན། ཐུན་གཤམ་ལ་བཟང་ན་རྫིང་གི་ཆུ་ཡུར་བས་མ་འདྲོངས་པ་ལྟར་སྦྱོར་བ་རྩོལ་བ་ཆུང་བ་ཡིན་པས་རིག་པ་འཇུར་མིག་ནས་བཏོན་ལ་ཤེས་པ་གྲུངས་སུ་བཅུག་སྟེ་བསྒོམ། མདོར་ན་གྲིམས་གློད་དྲགས་པའི་རྐྱེན་སྤངས་ཏེ་ཤེས་པ་རྣམ་རྟོག་གིས་མ་བསླད། གཉེན་པོས་མ་བཅོས་པར་རང་སོ་ལ་གྲུངས་སུ་གཞུག་གོ །
དེ་ལྟར་རང་སོར་བཞག་གིན་བླ་མ་ལ་ཕྱི་ནང་གསང་གསུམ་གྱི་ལུས་ལོངས་སྤྱོད་དགེ་རྩ་དང་བཅས་པ་བལྟོས་མེད་དུ་ཕུལ་ནས་ཆོས་སྐུའི་མོས་གུས་བཅོས་མིན་གྱིས་གསོལ་བ་བཏབ་ཅིང་བསྒོམ་རྒྱུ་རྡུལ་ཙམ་མེད་ཅིང་ཡེངས་སུ་སྐད་ཅིག་ཀྱང་མེད་པར་བསྒོམས་པས། རྡོ་རྗེ་སློབ་དཔོན་མཆོད་བསྟོད་ཀྱིས་བསོད་ནམས་ཀྱི་ཚོགས་རྫོགས་པས་བྱིན་རླབས་ཀྱི་སྟོབས་ཀྱིས་སྒྲིབ་གཉིས་ཀྱི་མཚན་མ་རང་སར་ཞི་ནས་ཕག་རྒྱ་ཆེན་པོའི་ཡེ་ཤེས་མངོན་སུམ་དུ་འཆར་བ་ཡིན་ལ། འཆར་ཐབས་འདི་ལྟ་བུ་ནི། དཔལ་དྭགས་པོ་བཀའ་བརྒྱུད་པ་ཉིད་ཀྱིས་གཙོ་བོར་མཛད་པའི་དེང་སང་ས་འདིའི་སྟེང་ན་ཕྱག་རྒྱ་ཆེན་པོའི་སྒྲུབ་བརྒྱུད་ལ་བརྒྱུད་པ་འདི་འགྲན་ཟླ་དང་བྲལ་བར་ཉི་མ་ལྟར་གྲགས་པ་འདི་ཉིད་དབང་དུ་གྱུར་པ་ཡིན་ཏེ། ཟབ་ལམ་རྡོ་རྗེའི་རྣལ་འབྱོར་བསྒོམ་པ་ན་ཨེ་ཝཾ་དབྱེར་མི་ཕྱེད་པའི་བདེ་སྟོང་གི་དབང་དོན་སྐྱོང་དགོས་པ་ལ། དེ་སྐྱོང་བ་ན་རྣམ་པར་རྟོག་པའི་ལྷན་བསྒོམ་ནི་བློ་ཡི་དྲི་མ་ཡིན་པས་དེར་མི་རུང་བའི་ཕྱིར། མཆོག་གི་དང་པོའི་སངས་རྒྱས་ལས།
རྣམ་པར་རྟོག་པའི་སྒོམ་ལས་འདས། །
ཕྱག་རྒྱ་ཆེན་པོ་མི་འགྱུར་བདེ། །
གཟུང་དང་འཛིན་དང་དབྱིབས་དག་དང༌། །
རྟོག་པ་བརྗོད་པ་རྣམ་པར་སྤངས། །
དྲི་ཟའི་གྲོང་ཁྱེར་རྣམ་པ་དང༌། །
པྲ་ཕབ་པ་ཡི་རང་བཞིན་ཏེ། །
ཐབས་དང་ཤེས་རབ་བདག་ཉིད་སྦྱོར། །
ཨེ་ཝཾ་ཡི་གེ་ལ་ཕྱག་འཚལ། །
ཞེས་འབྱུང་བས་སོ། །ཅི་རྟོག་པ་ཐམས་ཅད་དང་བྲལ་བར་བྱས་ནས་སྒྱུ་ལུས་དང་འོད་གསལ་བའི་རིམ་པའི་ཕྱག་རྒྱ་ཆེན་པོ་སྒྲུབ་ན། བཀའ་བརྒྱུད་རིན་པོ་ཆེའི་གསུང་གིས།
ཕྱག་རྒྱ་ཆེན་པོ་བསྒོམ་པ་ན། །
རྣམ་རྟོག་གི་རང་ངོ་ལྟ་བ་ཡིན། །ཅེས་དང༌།
རྣམ་རྟོག་ཆོས་སྐུར་མ་ཤར་ན། །
མི་རྟོག་སྒོམ་གྱིས་ག་ལ་ལང༌། །
ཞེས་འབྱུང་བས་སོ་སྙམ་ན། རྣམ་རྟོག་སྐྱེ་བའི་ཡུལ་གཞི་མེད་རྩ་བྲལ་དུ་རྟོགས་ན། ཡུལ་ཅན་རྣམ་རྟོག་ཉིད་ཀྱི་རང་ངོ་མི་རྟོག་ཡེ་ཤེས་སུ་འཆར་བ་ལ་རྣམ་རྟོག་རང་ཞལ་བལྟ་བྱ་བ་ཡིན་གྱི། རྣམ་རྟོག་གི་ཡིན་ལུགས་ཀྱི་རང་ཞལ་མི་རྟོག་ཡེ་ཤེས་ཀྱི་གཟུང་འཛིན་གྱི་རྟོག་པའི་རང་ངོ་ག་ལ་ཡིན། དེ་ལྟ་བུའི་རྣམ་རྟོག་གི་རང་ཞལ་མི་རྟོག་ཡེ་ཤེས་སུ་མཇལ་ན་མི་རྟོག་ཡེ་ཤེས་ཀྱི་ཚོགས་བསགས་པས་ཆོས་སྐུ་མྱུར་དུ་འཐོབ་པར་བྱེད་པས་རྣམ་རྟོག་ཆོས་སྐུར་ཤར་བྱ་བ་ཡིན་གྱི། རྣམ་རྟོག་དེ་ཀ་ཆོས་སྐུ་དང་སྒོམ་གྱི་མཐིལ་ཡིན་ན། རྣམ་རྟོག་ལས་སླར་ནན་ཏན་དུ་བྱེད་ནས་བསྒོམ་དགོས་པ་མ་ཡིན་ཏེ། རང་རེ་ལ་མ་རིག་པའི་རྒྱ་མཚོར་རྣམ་རྟོག་གི་རྦ་རླབས་སྐད་ཅིག་ཀྱང་བར་མ་ཆད་དུ་ཉིན་མཚན་ཁོར་ཡུག་ཏུ་མངོན་སུམ་གྱིས་མྱོང་གིན་འདུག་པའི་ཕྱིར། དེ་ལྟར་དོན་དམ་བདེན་པ་ཕྱག་རྒྱ་ཆེན་པོ་ལ་དམིགས་ཏེ་བསྒོམས་པས། སེམས་ཟིན་པས་རླུང་ཟིན། དེ་ལས་ཉམས་སྐྱེ་སྟེ། ས་ཆུ་ལ་ཐིམ་པས་སྨིག་རྒྱུ་ལྟ་བུ་འོད་ཟེར་ལྔ་དང་ལྡན་པ་སྔོ་མེར་མེར་བ་དང༌། སྔོ་ཧྲིབ་ཧྲིབ་པ་དང༌། ཆུ་གཡོ་བའི་རྣམ་པ་ལྟ་བུ་འབྱུང༌། ཆུ་མེ་ལ་ཐིམ་པས་དུ་བ་ལྟ་བུ་འབྱུང་བ་དང༌། དུ་ཐང་ཆགས་པ་ལྟ་བུ་འབྱུང༌། མེ་རླུང་ལ་ཐིམ་པས་སྲིན་བུ་མེ་ཁྱེར་ལྟ་བུ་དམར་ཙེག་ཙེག་པ་ལྟ་བུ་དང་དམར་ཕྲ་བྲ་བ་འབྱུང༌། རླུང་སེམས་ལ་ཐིམ་པའི་རྟགས་སུ་མར་མེ་ལྟ་བུ། སེམས་སེམས་བྱུང་ལ་ཐིམ་པའི་དུས་སུ་ཟླ་བའི་སྣང་བ་ལྟ་བུ། སེམས་བྱུང་མ་རིག་པ་ལ་ཐིམ་པའི་དུས་སུ་ཉི་མ་ལྟ་བུ། མ་རིག་པ་ཐམས་ཅད་སྟོང་པར་ཐིམ་པའི་དུས་སུ་སྒྲ་གཅན་ནམ་མུན་ནག་གི་སྣང་བ་ལྟ་བུ། དེའི་རྗེས་སུ་ཐམས་ཅད་སྟོང་པ་སྤྲིན་མེད་པའི་ནམ་མཁའ་ལྟ་བུ།
དེ་ནས་སྣང་བ་གསུམ་ལུགས་བཟློག་ཏུ་འཆར་ཏེ། ཐམས་ཅད་སྟོང་པ་ལས་མ་རིག་པ། དེ་ལས་སེམས་བྱུང༌། དེ་ལས་སེམས། སེམས་གསུམ་རླུང་དང་བཅས་པ་ལས་སྒྱུ་མ་ལྟ་བུའི་སྐུ་མཚན་དཔེས་བརྒྱན་པའི་སྒྱུ་མའི་དཔེ་བཅུ་གཉིས་ཀྱིས་མཚོན་པར་བྱས་པས་སོ་སོ་རང་རིག་པའི་ཡེ་ཤེས་ཀྱི་ངོར་མངོན་སུམ་དུ་འཆར་ལ། དེར་མ་ཟད་དུས་གསུམ་གྱི་བརྟན་གཡོ་དག་པའི་སྣང་བ་དང༌། མ་དག་པ་ཁམས་གསུམ་པ་ཐམས་ཅད་ཀྱང་སྒྲིབ་པ་དང་བྲལ་བར་སྐྱུ་རུ་ར་ལག་མཐིལ་དུ་བཞག་པ་ལྟར་མཐོང་སྙམ་བྱེད་པ་སྟེ། བློའི་བྱེ་བྲག་གིས་རིམ་གྱིས་པ་དང༌། ཐོད་རྒལ་བ་དང༌། ཅིག་ཅར་བ་ཅི་རིགས་པར་འབྱུང་ངོ༌། །
གཉིས་པ་༼ཕྱི་ནང་གི་ཕྱག་རྒྱ་ལས་སྐྱེས་པའི་སྒྱུ་ལུས་ཀྱི་མཉམ་གཞག་༽ལ་ལས་རྒྱ་ལ་བརྟེན་ནས་བསྒོམ་པ་དང༌། ཡེ་རྒྱ་ལ་བརྟེན་ནས་བསྒོམ་པའོ། །དང་པོ་༼ལས་རྒྱ་ལ་བརྟེན་ནས་བསྒོམ་པ་༽ནི།
རྡོར་བཟླས་མཐར་ཕྱིན་ཅིང་སེམས་དབེན་ལ་བརྟན་པ་ཐོབ་པས། རིག་མ་དག་པ་བཙལ། གནས་དབེན་པར་མཐུན་རྐྱེན་བསགས་ནས་མཚམས་དམ་པོར་བཅད་ནས་འདུ་ཤེས་གསུམ་ལྡན་གྱི་སྙོམས་འཇུག་བྱས་པས། དཀར་ལམ་གྱི་སྣང་བ་དང་ཡེ་ཤེས་འཆར་བ་ན། སྐུ་རྡོ་རྗེ་ཡབ་ཡུམ་དུ་གསལ་བར་བསྒོམས་པས་དེ་མ་ཐག་ཏུ་དེར་འཆར། དམར་ལམ་གྱི་སྣང་བ་དང་ཡེ་ཤེས་ཤར་བ་ན་གསུང་རྡོ་རྗེ་ཡབ་ཡུམ་དུ་གསལ་བར་བསྒོམས་པས་དེ་མ་ཐག་ཏུ་དེར་འཆར། ནག་ལམ་གྱི་སྣང་བ་དང་ཡེ་ཤེས་ཤར་བ་ན་ཐུགས་རྡོ་རྗེ་ཡབ་ཡུམ་དུ་གསལ་བར་བསྒོམས་པས་དེ་མ་ཐག་ཏུ་དེར་འཆར་རོ། །
དེ་ནས་ཐུགས་རྡོ་རྗེ་སྣང་བ་འགག་པར་རྩོམ་པ་ན། ཏིང་ངེ་འཛིན་གྱི་རྩོལ་བ་ཐམས་ཅད་བཅད་དེ་མི་རྟོག་པ་བསྒོམ་པས་འོད་གསལ་སྤྲིན་མེད་ནམ་མཁའ་ལྟ་བུའི་རྣལ་འབྱོར་བརྟན་པར་འཆར་ཏེ། སྐབས་འདིར་དཀར་དམར་གནག་པའི་ནང་གི་སྟོང་གཟུགས་མཐོང་བ་ནི་ལྷག་མཐོང་ཞེས་བྱ་ལ། དེ་ལ་སངས་རྒྱས་སུ་བསྒོམ་པ་ནི་ཞི་གནས་ཞེས་བྱ་སྟེ། རྒྱུད་དགོངས་པ་ལུང་སྟོན་ལས།
གཟུགས་སོགས་ནང་གི་ཆོས་རྣམས་ནི། །
མཐོང་བས་ལྷག་མཐོང་ཞེས་བརྗོད་ལ། །
མི་བསྐྱོད་ལ་སོགས་གྲངས་བཞིན་དུ། །
བརྟགས་པ་དག་ནི་ཞི་གནས་བྱ། །
འདི་དག་དངོས་པོ་མེད་གྱུར་པའི། །
དེ་བཞིན་ཉིད་ནི་ཞི་བར་བཤད། །
དེ་བཞིན་ཉིད་ཀྱི་དཀྱིལ་འཁོར་དུ། །
རྣལ་འབྱོར་པ་ཡིས་སངས་རྒྱས་གཞུག །
ཅེས་གསུངས་པ་ཡིན་ནོ། །དེ་ནས་སླར་ཡང་སྙོམས་འཇུག་བྱས་ཏེ། །སྐུ་གསུང་ཐུགས་རྡོ་རྗེའི་སྐུར་ཤར་བ་ན། རང་དང་དབྱེར་མེད་དུ་ཡང་ཡང་བསྒོམ་ཞིང་མཐར་འོད་གསལ་དུ་སྔར་ལྟར་གཞུག་གོ། །དེ་ནས་འོད་གསལ་གྱི་མཐར་སྐུ་གསུང་ཐུགས་རྡོ་རྗེའི་རང་བཞིན་དུ་འཇའ་ལུས་རྡོ་རྗེའི་སྐུར་ལྡང་བར་བྱའོ། །ཞེས་འཕེན་པ་བཏང་ནས་སླར་ཡང་ཡང་དུ་བསྒོམས་པས་གློ་བུར་བའི་ལུས་ཀྱི་གཟུང་འཛིན་དུ་སྣང་བ་རང་སར་དག་ནས་གཉུག་མ་རྡོ་རྗེའི་སྐུ་མངོན་དུ་གྱུར་ཏེ། རྣམ་སྨིན་གྱི་ལུས་སྦྲུལ་ལྤགས་དོར་བ་ལྟ་བུ་ཞིག་འབྱུང་བ་ཡིན་ནོ། །སྦྲུལ་ལྤགས་འདོར་བའི་དཔེས་སྙིགས་མའི་རེ་ཞིག་བཤང་བ་འདོར་བ་ལྟར་རྗེས་སུ་ལུས་དགོས་པར་ཡང་མ་ངེས་ཏེ། ཇི་སྲིད་མཚན་མར་བཏགས་པའི་ལུས་ཞིག་ལ་དེར་འཛིན་པའི་འཛིན་པ་རང་སར་གྲོལ་བ་ན། དེའི་མཚན་མ་ཡང་ནམ་མཁའ་ལ་སྨིག་རྒྱུ་གྲོལ་བ་ལྟར་འགྱུར་རོ། །
གཉིས་པ་༼ཡེ་རྒྱ་ལ་བརྟེན་ནས་བསྒོམ་པ་༽ནི།
རང་ཉིད་འཁོར་ལོ་བདེ་མཆོག་ཡབ་ཡུམ་ཞལ་ཕྱག་རྫོགས་པའམ་ཞལ་ཕྱག་གཉིས་པར་བསྐྱེད་པའི་སྦྱོར་མཚམས་སུ་རིག་པ་གཏད། དེ་ལ་བདེ་བ་ཆེར་སྐྱེས་པ་དང༌། གསང་གནས་ཀྱི་དྷཱུ་ཏིའི་དབུས་སུ་རླུང་སེམས་དབྱེར་མེད་ལས་གྲུབ་པའི་བདེ་མཆོག་ཡབ་ཡུམ་ཤིན་ཏུ་ཕྲ་བ་བསྐྱེད་ལ། དེའི་སྦྱོར་མཚམས་སུ་རིག་པ་གཏད། དེ་ལས་བདེ་བ་ཆེ་ན་སྙིང་ག་མགྲིན་པ་སྤྱི་བོའི་བར་དུ་རིམ་གྱིས་བདེ་མཆོག་ཡབ་ཡུམ་དུ་སྤོ། དེས་བདེ་བ་ཆུང་ན་ཡས་རིམ་བཞིན་གསང་གནས་ཀྱི་བར་བདེ་མཆོག་ཡབ་ཡུམ་དུ་སྤོ། མཐར་སྙིང་གའི་ཧཱུྃ་དང་བདེ་མཆོག་གཉིས་སུ་མེད་པ་ལ་རིག་པ་རྩེ་གཅིག་ཏུ་གཏད། དེ་ནས་མེ་ལོང་ལ་ཧ་བཏབ་པ་བཞིན་ལུས་སྟོད་སྨད་ཐམས་ཅད་ཧཱུྃ་ལ་རིམ་གྱིས་བསྡུ། ཧཱུྃ་ཡང་རིམ་གྱིས་ནཱ་དའི་བར་དུ་བསྡུ། ནཱ་ད་ཡང་མི་དམིགས་པའི་ངང་ནས་སྙིང་གའི་དབུ་མའི་ཐད་དུ་རིག་པ་གཏད་ལ། རླུང་ཁ་སྦྱོར་མང་དུ་བྱས་ཏེ་མཉམ་པར་བཞག་པས་སྣང་མུན་གསུམ་ལུགས་འབྱུང་འོད་གསལ་དང་བཅས་པ་ཤར་རྗེས་ལུགས་བཟློག་གི་གནག་དམར་དཀར་བའི་སྣང་བ་འཆར་བ་ལ་ཐུགས་གསུང་སྐུའི་རྡོ་རྗེ་ཡབ་ཡུམ་དུ་བསྒོམས་པས་དེ་དང་དེར་འཆར་བ་ལ་རྩེ་གཅིག་ཏུ་མཉམ་པར་བཞག་པར་བྱའོ། །
དེ་ལྟར་བསྒོམས་ཀྱང་ཉམས་རྟགས་ཆེར་མ་བྱུང་ཞིང༌། ཁྱད་པར་སྟོང་པའི་ངང་ལས་སྒྱུ་ལུས་ཀྱི་སྐུ་འབྱུང་དུ་མི་རུང་ངམ་སྙམ་པའི་ཐེ་ཚོམ་སེལ་བའི་སླད་དུ་ཕྱི་ནང་གི་རྟེན་འབྲེལ་ལས་དེར་ཡིད་ཆེས་སུ་འཇུག་པའི་སློགས་ཆོག་ནི། མུན་ཁང་དུ་ཞལ་ཞལ་བྱས་ནས་ཤར་ནུབ་ཏུ་སྐར་ཁུང་བཏོད། མདུན་དུ་རྒྱ་སྐྱེགས་ཀྱི་ཆུ། སྟེང་ན་རལ་གྲི། རྒྱབ་ཏུ་མེ་ལོང་གི་འོད་ལ་ཡི་དམ་གྱི་ཐང་ག་བཀྲམ། མེ་ལོང་ལ་གཟུགས་མཐོང་བར་བྱ། ༼འདི་ཙམ་མ་གྲུབ་ན་རྒྱབ་ཏུ་ཡི་དམ་གྱི་ཐང་སྐུ་བཀྲམ་པ། མདུན་དུ་མེ་ལོང་གི་ནང་དུ་གཟུགས་བརྙན་འཆར་འཇུག་པ་ལ་བལྟའོ། །མཆན།༽མདུན་དུ་ཡང་མེ་ལོང་བཞག་ནས། མེ་ལོང་ནང་གི་གཟུགས་བརྙན་གྱི་ཐུགས་ཀར་སེམས་རྩེ་གཅིག་ཏུ་དྲིལ་ནས་བཞག་པས། དང་པོ་མེ་ལོང་དུ་གཟུགས་བརྙན་ཅི་ཡང་མེད་པ་ལ་གཟུགས་བརྙན་གསལ་བར་སྣང་བ་སྣང་བ་ལྟ་བུའི་ཡེ་ཤེས་དང་མཚུངས། དེ་ལས་མེ་ལོང་ལས་གཟུགས་བརྙན་ལོགས་སུ་མཆེད་པ་ལྟར་སྣང་བ་སྣང་བ་མཆེད་པའི་ཡེ་ཤེས་དང་མཚུངས། དེ་ནས་གཟིར་ཏེ་བལྟས་པས་མིག་ཤེད་ཆད་པས་མི་གསལ་བ་ནག་ཐིབ་སྟེ་འོང་བས་ཉེར་ཐོབ་ཀྱི་ཡེ་ཤེས་དང་མཚུངས། དེ་ནས་ནམ་མཁའ་ལ་བལྟས་པས་སྣང་བ་ཅི་ཡང་མེད་པས་འོད་གསལ་བས་འོད་གསལ་དུ་མཚུངས་སོ་སྙམ་དུ་ངེས་པར་བྱས་ནས་སླར་སྔར་གྱི་གདམས་པ་ལ་ནན་ཏན་དུ་བྱེད་པ་ནི་བསྐྱེད་རིམ་སྔགས་ཀྱི་སྐུ་དང་རྫོགས་རིམ་ཡེ་ཤེས་ཀྱི་སྐུ་གཉིས་ཀ་ཡིད་ལ་གསལ་འདེབས་བྱེད་དང་ལྷག་པའི་ལྷ་ལ་མོས་པ་འཕེལ་ཞིང་སྤྲོ་བ་སྐྱེད་བྱེད་ཀྱི་ཐབས་ཁྱད་པར་ཅན་ཡིན་པས། རྗེ་བླ་མ་གོང་མ་ཆོས་ཀྱི་སྤྱན་ལྡན་རྣམས་འདི་ལ་ཐུགས་རྩིས་ཆེ་ནའང༌། ཕྱིས་ཀྱི་ཁ་ཅིག་སྒྱུ་མའི་དཔེ་མིག་ལ་བལྟོས་པ་མིན་པས་མར་ལུགས་ཀྱི་དང་པོ་གདམས་ངག་གི་དོན་མིན་ཅེས་རིམ་ལྔའི་ཁྲིད་ཡིག་ཏུ་བྲིས་ནས། ཡང་ཆོས་དྲུག་གི་ཁྲིད་དུ། བསྐྱེད་རིམ་གསལ་༼འབྲོག་རི་བོ་དགའ་ལྡན་པ་དག་གོ། །མཆན།༽འདེབས་བྱེད་དུ་དེ་འདྲ་ཞིག་མར་འགོས་གཉིས་ཀའི་ལུགས་ལ་ཡོད་པ་དེ་སྒྱུ་ལུས་ཀྱི་སྐབས་སུ་འདྲེས་ཤོར་བ་འདུག་ཅེས་༼དེ་སྐད་ཟེར་བ་ལ། སློབ་དཔོན་གསང་བ་བྱིན་ན་རེ། རང་བྱིན་གྱིས་བརླབས་པའི་སྐུ་ལ་སྒྱུ་མར་མཚོན་པའམ་མངོན་དུ་འགྱུར་བར་བྱེད་པ་ལ་ནི་ཕྱི་ནང་གི་ཐབས་དུ་མ་དགོས་པས་མེ་ལོང་གི་གཟུགས་བརྙན་ལ་བལྟས་ནས་དེར་ངེས་པ་འདྲེན་པའི་ཐབས་འགལ་བ་མེད་པ་དང༌། བསྐྱེད་རིམ་གསལ་བྱེད་ལ་མན་ངག་དེ་ལྟ་བུ་དགོས་ན། སྒྱུ་ལུས་ཀྱི་སྐབས་འདིར་མི་དགོས་པའི་ཤེས་བྱེད་མེད་པས་གཞུང་ཚད་ལྡན་དང་མི་མཐུན་པའི་རྒྱུ་མཚན་མི་རིགས་ལ། ཡང་སྒྱུ་ལུས་སྒྲུབ་པ་ལ་མེ་ལོང་གི་གཟུགས་བརྙན་ལ་དམིགས་ནས་བསྒོམ་པ་འཐད་ན། དེ་སྒྲུབ་པ་ལ་བསྐྱེད་རིམ་དང་དབེན་གསུམ་མཐར་ཕྱིན་པ་དགོས་དོན་མེད་དོ་ཞེ་ན། འོ་ན་རིམ་ལྔའི་སྒྱུ་ལུས་ཐོབ་ནས་སྒྱུ་ལུས་དེ་ཕར་ཕྱིན་པའི་སྒྱུ་མ་ལྟར་བལྟ་དགོས། ཞེས་ཁྱེད་ཀྱིས་སྨྲ་བའང་མི་འཐད་དེ། ཕར་ཕྱིན་ཐེག་པའི་ལྟ་བས་སྒོམ་པ་ལ་བསྐྱེད་རིམ་དང་དབེན་གསུམ་མཐར་ཕྱིན་པ་དོན་མེད་པའི་ཕྱིར་རོ། །
གལ་ཏེ་ཐུན་མོང་བའི་ལྟ་བས་སྒྱུ་མ་ལྟར་ངེས་པའི་དོན་ཡོད་དོ་ཞེ་ན། འོ་ན་མེ་ལོང་བལྟ་ཚུལ་གྱི་ཐུན་མོང་གི་སྒོམ་པས་ཀྱང་ལྷ་སྐུ་སྒྱུ་མ་སྣང་ལ་རང་བཞིན་མེད་པ། དྭངས་ཤིང་ཐོགས་པ་དང་བྲལ་བ་ངེས་པར་བྱེད་པས་སྐྱོན་མེད་དོ། །ཡང་སྒྱུ་ལུས་ཀྱི་སྐུ་དངོས་སེམས་དབེན་གྱི་མཐར་སྒྲུབ་པ་ན། སྒྱུ་མ་ལྟ་བུའི་ཏིང་ངེ་འཛིན་སྒོམ་པ་ན་མེ་ལོང་གི་ལྟ་ཚུལ་དེ་འདྲས་བསྒོམ་པ་མི་འཐད་དེ། དེར་རླུང་ཐིམ་པའི་སྔ་ནས་དབང་ཤེས་རྣམས་ཐིམ་ཟིན་པའི་ཕྱིར་ཞེ་ན། སྐབས་དེར་བལྟ་ཚུལ་དེ་ངེད་ཀྱིས་ཀྱང་དགོས་བྱས་པ་མ་ཡིན་ལ། འོན་ཏེ་སྒྱུ་ལུས་ཀྱི་བདེ་སྟོང་སྦྱར་ནས་ཉམས་ལེན་བྱ་རྒྱུ་ཡོད་བཞིན་གཟུགས་བརྙན་ལ་དགའ་མི་དགའ་རྟོག་པ་མེད་པ་ལྟར་སྒྱུ་ལུས་ལ་བདེན་ཞེན་འགོག་པ་དོན་ཆུང་ཞེ་ན། སྐྱོན་མེད་དེ། རིམ་ལྔ་ལས། སྒྱུ་ལུས་སྒྲུབ་པའི་ཚེ་མིག་སོགས་ཡུལ་ལ་འཇུག་པ་ན་སྒྱུ་མར་བསྒོམ་པ་བཤད་པའི་ཕྱིར་དང༌། སྒྱུ་མའི་སྐུ་ཐོབ་ཟིན་ནས་དེ་ལྟར་བྱེད་པ་མ་ཡིན་གྱི། མ་ཐོབ་པ་ཐོབ་པའི་ཆེད་དུ་དེ་ལྟར་བྱེད་པའི་ཕྱིར། ཡང་སྒྱུ་ལུས་ཐོབ་བྱེད་ལ་མེ་ལོང་གི་ལྟ་ཚུལ་དེ་མི་དགོས་ཏེ། སྒྱུ་ལུས་སེམས་དབེན་གྱི་སྟོབས་ཀྱིས་འདྲེན་ནོ་ཞེ་ན། འོ་ན་གཟུགས་སྐུ་ཐོབ་ཕྱིར་སངས་རྒྱས་ཀྱི་ཞལ་ཕྱག་གི་མཚན་མ་ཡང་བསྒོམ་པར་མི་རིགས་ཏེ། དེ་བདེ་སྟོང་མཚན་མེད་ཀྱིས་འདྲེན་པའི་ཕྱིར། དེས་དེ་འདྲེན་ཀྱང་མཚན་མ་སྒོམ་པ་ལ་རག་གོ་ཞེ་ན། འོ་ན་དེས་དེ་འདྲེན་ཀྱང་དེ་མེ་ལོང་གི་གཟུགས་བརྙན་ལ་བརྟེན་ནས་བསྒོམ་པ་ལ་རག་པར་མཚུངས་པའི་ཕྱིར་ཞེས་འཆད་དོ། །མཆན།༽ཟེར་ཡང༌། རྗེ་བཙུན་བླ་མ་གོང་མ་ཡེ་ཤེས་སྤྱན་ལྡན་ལ་འཁྲུལ་པ་ཡོད་པར་མི་སེམས་པས་སྔ་མ་ཉིད་དཔང་དུ་བྱའོ། །
གཉིས་པ་རྗེས་ཐོབ་སྒྱུ་མའི་ཉམས་ལེན་ལ། སྣང་བ་སྒྱུ་མ། རྨི་ལམ་སྒྱུ་མ། བར་དོ་སྒྱུ་མའོ། །དང་པོ་༼སྣང་བ་སྒྱུ་མ་༽ནི།
དེ་ལྟར་མཉམ་གཞག་ཏུ་སྒྱུ་ལུས་ཀྱི་སྐུ་ལ་གསལ་སྣང་ཅུང་ཟད་ཙམ་ཐོབ་ཀྱང་རྗེས་ཐོབ་འཇིག་རྟེན་ཆོས་བརྒྱད་ཀྱིས་དབྱེན་སྤྱོས་ནས་ལམ་སྒྲུབ་པ་ལ་གེགས་བྱེད་པ་སྲིད་ན། འཕྲལ་གྱི་གཟུགས་སྡུག་མི་སྡུག །སྒྲ་སྙན་མི་སྙན། དྲི་ཞིམ་མི་ཞིམ། རོ་བསོད་མི་བསོད། རེག་འཇམ་རྩུབ། ཡིད་སྟོད་སྨད་འདི་སྡུག་ལ་སོགས་འཇིག་རྟེན་གྱི་ཆོས་བརྒྱད་ཀྱི་ཞེན་འཁྲིས་ཀྱི་ལེགས་འདོད་ཐམས་ཅད་སྒྱུ་མ་མཁན་པོས་ལོག་པའི་སྒྱུ་མར་བསླུས་པ་ལྟར་སྙིང་པོ་མེད་པ་ལ་ངེས་ཤེས་བརྟན་དུ་འཇུག་ཅིང༌། ལམ་ཟབ་མོ་ཉིད་ལ་བརྩོན་པ་ན་ནི་ཡང་དག་པའི་སྒྱུ་མ་མཁན་སྟོན་པ་བདེ་བར་གཤེགས་པས་ཡང་དག་པའི་སྒྱུ་མར་ཁྲིད་ནས་མི་གནས་པའི་མྱང་འདས་སྒྱུ་མ་ཆེན་མོའི་གོ་འཕང་ལ་གནས་པར་འགྱུར་རོ་ཞེས་ངེས་ཤེས་བརྟན་དུ་བཅུག་གོ །
ཡང་རང་གི་ཉམས་ལ་གསལ་སྣང་དུ་གྱུར་པའི་སྒྱུ་ལུས་ཀྱི་སྐུ་དེ་ལའང༌། ཐ་མལ་པའི་ཡུལ་ཡིད་དུ་འོང་བ་དང་མི་འོང་བ་ལ་བརྟེན་པའི་ཆགས་སྡང་སོགས་ཉོན་མོངས་སྤོང་བའི་བོགས་འདོན་པ་དང༌། མཆོག་གི་ཡུལ་ཡིད་འོང་ལ་བརྟེན་ནས་བདེ་སྟོང་སྒྱུ་མ་ལྟར་རྟོགས་པའི་བོགས་འདོན་པའོ། །དང་པོ་ནི། མེ་ལོང་གི་གཟུགས་བརྙན་ལ་དཔེར་མཚོན་ན། དེ་ལ་ཡུལ་ཡིད་དུ་འོང་མི་འོང་ལ་བརྟེན་པའི་ཆགས་སྡང་གི་བློ་མི་སྐྱེ་ལ། དེ་བཞིན་དུ་རླུང་སེམས་ལས་གྲུབ་པའི་རྡོ་རྗེ་སེམས་དཔའི་སྒྱུ་ལུས་ལའང་ཡུལ་ཡིད་དུ་འོང་མི་འོང་ལ་བརྟེན་པའི་ཆགས་སྡང་གི་བློ་མི་སྐྱེ། དེ་མི་སྐྱེ་ན་བདག་མེད་མ་ལ་བདག་ཏུ་བཟུང་ནས་ཡུལ་ཡིད་དུ་འོང་མི་འོང་ཁྱད་མེད་ལ་རྟོགས་པས་བཟང་ངན་དུ་ཕྱེ་ནས་བླང་དོར་བྱས་ཏེ་ཆགས་སྡང་སོགས་ལས་དང་ཉོན་མོངས་པ་རྣམས་བསྐྱེད་པར་འདུག་པས། ཆོས་ཐམས་ཅད་ཀྱི་སྟེང་དུ་གང་ཟག་དང་ཆོས་ཀྱི་བདག་མེད་པའི་ཤེས་རབ་དང་མ་བྲལ་བའི་ངང་ནས་ཡུལ་གྱི་ཐོག་ཏུ་ཡིད་དུ་འོང་མི་འོང་གི་ཆ་གཉིས་མེད་ཅིང༌། དེར་འཛིན་༼ཇི་ལྟར་དཔྱད་ན། གཟུགས་སྡུག་གོ་ཞེས་ཆགས་ནས་བླང་བྱར་བྱའོ་ཞེས་པ་དེ་གང་ལས་སྡུག །མི་སྡུག་པ་ལ་བལྟས་ནས་སོ་ཞེ་ན། མི་སྡུག་པ་དེ་རང་གི་ངོ་བོ་ཉིད་ཀྱི་མི་སྡུག་པ་ཡིན་ནམ། གང་ལ་བལྟོས་ནས་མི་སྡུག་པ་ཡིན། དང་པོ་ལྟར་ན་སྡུག་པ་ལ་མ་བལྟོས་པར་མི་སྡུག་པ་ངོ་བོ་ཉིད་ཀྱིས་གྲུབ་ཡོད་ན་མི་སྡུག་པའང་གང་གིས་འཇོག་མི་ནུས་པ་དང༌། གཉིས་པ་ལྟར་ན་ནི། གཅིག་ལ་སྡུག་པ་དེ་གཅིག་ལ་མི་སྡུག་པ་དང༌། ཅིག་ཤོས་སུ་སྡུག་པ་དེ་ལས་ཅིག་ཤོས་ལ་མི་སྡུག་པར་འགྱུར་བས་རང་གང་གོམས་ཀྱིས་བག་ཆགས་ཀྱི་རྟོག་པས་བཞག་པ་མིན་པར་ཡུལ་སྟེང་ནས་བལྟོས་མི་བལྟོས་ཀྱི་སྡུག་མི་སྡུག་སོ་སོར་མི་ངེས་པས། རང་གང་གོམས་ཀྱི་རྟོག་པ་ངན་པ་ནི་གནས་ཚུལ་འཛིན་པའི་བློ་ཚད་མ་མིན་པས། ཚད་མིན་གྱི་བློ་ཡང་དག་མ་ཡིན་པར་ཤེས་པར་བྱས་ནས་བླང་དོར་གྱི་རྟོག་པ་ཐམས་ཅད་དང་བྲལ་བར་བྱས་པའི་ཀུན་ནས་སློང་བའི་སྤྱོད་པ་འདི་ལ་ནི་དྭགས་པོ་བཀའ་བརྒྱུད་པ་དག་སྤྱོད་པ་བླང་དོར་དང་བྲལ་བ་ཞེས་གསུངས་ལ། འདི་ནི་ཟབ་མོ་རྡོ་རྗེ་ཐེག་པ་བླ་ན་མེད་པའི་སྤྱོད་པ་ལ་ཞུགས་པ་རྣམས་ཀྱི་སྤྱོད་པ་བླ་ན་མེད་པའང་ཡིན་ཏེ། རྩ་རྒྱུད་ལས། བཟའ་དང་བཟའ་མིན་སྤྱོད་པ་དང༌། །དེ་བཞིན་བཏུང་དང་བཏུང་མིན་ཉིད། །བགྲོད་དང་བགྲོད་མིན་སྔགས་པ་ཡིས། །རྣམ་རྟོག་ཉིད་དུ་མི་བྱའོ། །ཞེས་གསུངས་སོ། །མཆན།༽ གྱི་རྟོག་པ་ལ་དཔྱད་སྒོམ་མམ་མི་རྟོག་ལྷུག་པར་འཇོག་པའི་བླང་དོར་ལ་བཟང་ངན་དུ་འཛིན་པ་རོ་སྙོམས་ཀྱི་ཉམས་ལེན་གྱིས་ཉམས་སུ་བླངས་པས་དེར་རྟོག་གཞི་མེད་རྩ་བྲལ་དུ་སོང་བ་ན། མཐོང་བ་དང་སྒོམ་པས་སྤོང་བའི་ལས་ཉོན་མངོན་གྱུར་སློང་བྱེད་ས་བོན་དང་བཅས་པ་རྣམས་རིམ་གྱིས་སྤང་བར་འགྱུར་རོ། །
འདི་ལྟར་སྦྱང་བ་ལ་ནི་མ་དག་པའི་སྒྱུ་ལུས་སྦྱང་བའང་ཟེར་ལ། ངག་དོན་ཡུལ་ཡིད་དུ་འོང་མི་འོང་དེར་རྟོག་ཐམས་ཅད་དེ་དང་དེར་གྲུབ་པ་མ་ཡིན་པ་སྒྱུ་མ་ཙམ་དུ་བལྟ་བས་གང་ལའང་བདེན་འཛིན་གྱི་ཞེན་འཁྲིས་ཐམས་ཅད་དང་བྲལ་བའི་ཆེད་ཡིན་ནོ། །གཉིས་པ་ནི། མེ་ལོང་ནང་དུ་ཤར་བའི་རྡོ་རྗེ་སེམས་དཔའ་དེའང་དེ་བཞིན་གཤེགས་པའི་སྐུའི་གཟུགས་བརྙན་གྱི་སྒྱུ་མ་ཡིན་ལ། དེ་ཉིད་མཆོད་པ་མཆོག་གི་མཆོད་གནས་དང་ཐོབ་བྱ་མཆོག་གི་ཡུལ་ཡིད་འོང་ཡིན་པས། དེ་ཇི་འདྲ་བའི་སྒྱུ་ལུས་དེ་དང་རང་གི་ཉམས་སྣང་ལ་ཤར་བའི་སྒྱུ་ལུས་དེ་ལ་སྒྱུ་མའི་སྣང་བ་ཙམ་གྱི་ཆ་ནས་མཆོག་དམན་ཅུང་ཟད་ཀྱང་མེད་པར་ཤེས་ནས་གང་སྣང་ཐམས་ཅད་ཀྱང་ལྷའི་སྐུའི་ངོ་བོ་གཉུག་མ་བྱང་ཆུབ་ཀྱི་སེམས་སུ་རྟོགས་པར་བྱ་ལ། ལྷ་སྐུ་དེ་ཉིད་ཀྱང་བཤད་མ་ཐག་པའི་སྒྱུ་མའི་རང་བཞིན་དུ་རིག་པར་བྱས་ཏེ། སྒྱུ་མའི་སྐུ་དེ་ཉིད་ལ་བརྟེན་ཏེ་ཡང་མཉམ་པར་བཞག་པས་སྣང་བ་གསུམ་གྱིས་དྲངས་པའི་བདེ་བ་ཆེན་པོ་འཆར་བས་སྒྱུ་ལུས་ཀྱི་གསལ་སྣང་རབ་ཀྱི་མཐར་ཕྱིན་པར་བྱེད་དོ། །འདི་ལ་དག་པའི་སྒྱུ་མ་སྦྱང་བའང་ཟེར་རོ། །
མདོར་ན་སྣང་གྲགས་ཀྱི་ཆོས་ཐམས་ཅད་སྒྱུ་མ་ལྟ་བུ་ཞེས་སམ། སྒྱུ་མ་ཉིད་ཡིན་པ་ནི་བུམ་པ་བྱས་པ་ཡིན་པ་བཞིན་དུ་སྒྲ་ཡང་བྱས་པ་ཡིན་པ་ལྟར་ཡིན་ལ། ཇི་ལྟར་སྒྱུ་མ་ཡིན་ན་ཇི་ལྟར་དོན་བྱེད་ནུས་སུ་སྣང་བ་དེ་ཙམ་གྱིས་དེར་དེ་ལྟར་གྲུབ་པ་དང་ཡོད་པར་མི་བདེན་པའམ་བརྫུན་པའི་ཆ་ནས་སྒྱུ་མའི་དངོས་པོ་ལྟར་འཆད་པ་ཡིན་ལ། དཔལ་ཙོང་ཁ་པ་ཆེན་པོས་ནི་ཆོས་ཐམས་ཅད་སྒྱུ་མ་ཙམ་ཡིན་པའི་དོན་འཆད་པ་ན། ངའོ་སྙམ་དུ་འཛིན་པའི་གཞི་གང་ཟག་ལ་ཕུང་པོ་དང་རང་བཞིན་གཅིག་ཐ་དད་གང་དུ་གྲུབ་སྙམ་དུ་བཏགས་པའི་སྒོ་ནས་གང་ཟག་ལ་རང་བཞིན་དུ་ཅུང་ཟད་མེད་དོ་སྙམ་པའི་ངེས་པ་བརྟན་པོར་བྱས་ལ། སྟོང་ཕྱོགས་ལ་དེ་འདྲ་མང་དུ་སྦྱངས། དེ་ནས་གང་ཟག་གི་ཐ་སྙད་བསྙོན་མི་ནུས་པར་སྣང་བ་ཐམས་ཅད་བློ་ཡི་ཡུལ་དུ་འཆར་དུ་གཞུག་ལ། དེ་ལས་གསོག་པ་པོ་དང་འབྲས་བུ་མྱོང་བ་པོར་འཇོག་པའི་རྟེན་འབྲེལ་གྱི་ཕྱོགས་རྣམས་ཡིད་ལ་བྱ་ཞིང༌། རང་བཞིན་མེད་པའི་རྟེན་འབྲེལ་འཐད་པའི་འཐད་ལུགས་རྣམས་ལ་ངེས་པ་རྙེད་པར་བྱའོ། །ཞེས་དང༌། གང་ཟག་ལ་སོགས་པའི་ཆོས་རྣམས་ཀྱང་ཡུལ་སྟོང་ན་རང་གི་ངོ་བོས་གྲུབ་པའི་རང་བཞིན་གྱིས་གདོད་མ་ནས་སྟོང་ཡང་དེར་གྲུབ་པར་སྣང་བ་ལ་བསྙོན་མི་ནུས་པར་ཤེས་པར་བྱའོ་ཞེས་གསུངས་གདའ་བའི་ཞེན་དོན་ལ་བརྟགས་ན་གང་ཟག་གིས་བསྙོན་མི་ནུས་སྣང་བ་བློའི་ཡུལ་དུ་འཆར་བ་གཞུག་རྒྱུ་དང༌། གང་ཟག་དེར་གྲུབ་པ་ལ་བསྙོན་མི་ནུས་པར་ཤེས་པར་བྱ་རྒྱུ་དེ་ནི་ཀུན་རྫོབ་ཇི་ལྟར་སྣང་བ་ཉིད་ཚད་མས་གྲུབ་ཅིང༌། དེ་དང་དེར་བདེན་པ་དང་མི་བསླུ་བར་འཆད་པ་དང༌། དེ་སྟོང་ཉིད་དང་སྒྱུ་མ་ལྟར་བཤད་ཚོད་ལ་རང་གི་ངོ་བོ་ཉིད་ཀྱི་དེར་གྲུབ་པས་སྟོང་པ་དང་ངོ་བོ་ཉིད་ཀྱི་དེར་གྲུབ་པ་སྒྱུ་མ་ལྟ་བུའོ་ཞེས་ཚིག་བསྣོན་པ་བཏབ་ནས་འཆད་པ་ཡིན་འདུག་ནའང༌། ཀུན་རྫོབ་ཇི་ལྟར་སྣང་བ་ཉིད་ཚད་མས་གྲུབ་ཅིང་བདེན་ན།
དེ་ལས་གཞན་ཇི་ལྟར་མི་བདེན་པ་ཞིག་བསྒྲུབས་ཀྱང་ཀུན་རྫོབ་དེར་སྣང་བདེན་མེད་དང་སྒྱུ་མ་ལྟར་མི་རྟོགས་པས་ཀུན་རྫོབ་དེར་སྣང་ལ་བལྟོས་པའི་བདེན་འཛིན་ལ་སོགས་པའི་མཚན་འཛིན་དང་ལས་ཉོན་རྣམས་མི་ཁེགས་པས། ཁྱེད་ཀྱི་བདེན་མེད་སྒྱུ་མ་ལྟར་རྟོགས་པའི་རྟོགས་པ་དེ་ནི་ཐར་འདོད་ལ་ཡང་དག་པར་མཁོ་བ་ཞིག་མ་ཡིན་པར་སེམས་ལ། ཀུན་རྫོབ་ཀྱི་ཆོས་ཚད་མས་གྲུབ་བྱ་བ་འདིའང་འཕགས་པའི་རྣལ་འབྱོར་མངོན་སུམ་གྱི་ཚད་མས་གྲུབ་པ་ཞིག་གམ། འཇིག་རྟེན་གྱི་དབང་ཡིད་རིག་པའི་མངོན་སུམ་གྱི་ཚད་མས་གྲུབ་པ་གང་ལ་བྱེད། དང་པོ་ནི་ཁྱེད་ཀྱང་མི་འདོད་ལ། ཁོ་བོ་ཅག་གི་ལུགས་ལ་ནི་དེས་དེ་གྲུབ་པ་ལྟ་ཡང་ག་ལ་འཚལ། གཉིས་པ་ལྟར་ན་ནི་བདེན་གཉིས་ཀྱི་གནས་ཚུལ་ཇི་ལྟ་བ་དེ་འཕགས་པའི་ཤེས་པ་ཚད་མས་གཞལ་བའམ་འགྲུབ་ཀྱི། དེ་ལྟར་མ་ཡིན་པའི་ཚད་མར་རློམ་པ་ནི་ཚད་མ་མ་ཡིན་ལ། ཡིན་ན་འཕགས་རྒྱུད་ཀྱི་མཁྱེན་པ་ཚད་མ་བསྐྱེད་པའི་ཆེད་དང༌། འཇིག་རྟེན་པའི་བློ་ཚད་མིན་འགག་པའི་ཆེད་དུ་ལམ་བདེན་བསྒོམ་པ་དོན་མེད་དུ་འགྱུར་བ་དཔལ་ལྡན་ཟླ་བ་ཉིད་ཀྱིས་གསུངས་པ་ཡིན་ཏེ།
གལ་ཏེ་འཇིག་རྟེན་ཚད་མ་ཡིན་ན་ནི། །
འཇིག་རྟེན་དེ་ཉིད་མཐོང་བའི་འཕགས་གཞན་གྱིས། །
ཅི་དགོས་འཕགས་པའི་ལམ་གྱིས་ཅི་ཞིག་བྱ། །
ཞེས་གསལ་བར་གསུངས་པའི་ཕྱིར་རོ། །འོ་ན་ཀུན་རྫོབ་ཚད་མས་མ་གྲུབ་ན། ལས་རྒྱུ་འབྲས་མི་བསླུ་བར་མི་འགྱུར་བ་དང༌། ས་བོན་བཏབ་པ་ལས་འབྲས་བུ་སྐྱེ་བ་ཡང་མི་བསླུ་བར་མི་འགྱུར་རོ་སྙམ་ན། དེ་དག་ནི་མ་རིག་པའི་དབང་གིས་རྟོག་བཏགས་གོམས་པའི་བག་ཆགས་འཁྲུལ་པ་སད་སྟོབས་ཀྱིས་ཚད་མ་མ་ཡིན་པའི་བརྫུན་སྣང་དེ་ནི་མ་རིག་པས་བརྟགས་པའི་བསླད་པ་ཇི་སྲིད་མ་སངས་ཀྱི་བར་འཇིག་རྟེན་པ་ལ་དེ་དང་དེར་བདེན་པ་དང་མི་བསླུ་བ་ལྟར་སྣང་ཞིང༌། དེ་མི་བདེན་ནོ་ཞེས་བརྩད་ན་འཇིག་རྟེན་གྱི་གྲགས་པ་དང་ཐ་སྙད་པའི་མངོན་སུམ་ལྟར་རློམས་པ་རྣམས་ཀྱིས་གནོད་ཀྱང༌། ཇི་ལྟར་འཇིག་རྟེན་གྱི་བཏགས་པའི་བག་ཆགས་ཀྱི་འཁྲུལ་པའི་རྒྱུ་འབྲས་ཚད་མིན་གྱི་བརྫུན་སྣང་གིས་བསླད་པ་སངས་པ་ན་དེ་ལ་ཚད་མས་གྲུབ་པ་དང༌། ཚད་མས་དེར་བདེན་པ་དང༌། དེར་ཡོད་པར་འཛིན་པ་ཐམས་ཅད་དང་བྲལ་བའི་རྟོགས་པ་ཁྱད་པར་ཅན་སྐྱེ་བ་ཡིན་ཏེ། དཔལ་ལྡན་ཟླ་བས།
རྣམ་ཀུན་འཇིག་རྟེན་ཚད་མིན་དེ་ཡི་ཕྱིར། །
དེ་ཉིད་སྐབས་སུ་འཇིག་རྟེན་གནོད་པ་མེད། །
འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། །
གལ་ཏེ་སེལ་ན་འཇིག་རྟེན་གྱིས་གནོད་འགྱུར། །ཞེས་དང༌།
མིག་ནི་རབ་རིབ་ཅན་གྱི་དམིགས་པ་ཡི། །
རབ་རིབ་མེད་ཤེས་ལ་གནོད་མིན་ཇི་ལྟར། །
དེ་བཞིན་ཡེ་ཤེས་དྲི་མེད་སྤངས་པའི་བློས། །
དྲི་མེད་བློ་ལ་གནོད་པ་ཡོད་མ་ཡིན། །
ཅེས་གསུངས་པའི་ཕྱིར་རོ། །གང་ལ་སྐྱེ་འགག་དང་རྒྱུ་འབྲས་སོགས་ཚད་མས་གྲུབ་པ་ཐམས་ཅད་དང་བྲལ་བར་རྟོགས་ཤིང༌། ཆོས་ཐམས་ཅད་ཀྱི་གནས་ལུགས་སྐྱེ་འགག་དང་རྒྱུ་འབྲས་ཐམས་ཅད་ཀྱིས་སྟོང་ཡང་དེ་ལྟར་མ་རྟོགས་པ་རྣམས་ཀྱིས་དེ་མཐུན་གྱི་རྟོགས་པའི་བག་ཆགས་བསགས་པ་ལ་སྐྱེ་འགག་དང་རྒྱུ་འབྲས་སོགས་བདེན་པ་ལྟར་སྣང་བར་རྟོགས་པའི་རྣལ་འབྱོར་པ་དེ་ནི་འཆིང་བ་ཐམས་ཅད་ལས་གྲོལ་ནས་ཐར་བར་འགྱུར་ཏེ། དཔལ་ལྡན་ཟླ་བས།
དགེ་མི་དགེ་མེད་ཅན་བློ་ཐར་འགྱུར་ཏེ། །
ལེགས་འབྲས་རྣམས་ལ་སེམས་དཔའང་དགག་པར་མཛད། །
ཅེས་གསུངས་པའི་ཕྱིར་རོ། །གཞན་ཡང་འཇིག་རྟེན་པའི་ཚད་མ་ནི་རང་རང་གི་བློ་རྟོག་ངོ་ནས་ཚད་མར་བཏགས་པའི་གྲགས་པ་རྒྱུད་མ་རྨོངས་པ་ཅན་ཞིག་གི་ངོར་ཚད་མར་གྲགས་པ་ཡིན་གྱི། དེ་ཙམ་གྱི་ཚད་མར་གྲུབ་པ་མ་ཡིན་པ་ནི། སློབ་དཔོན་ཞི་བ་ལྷས།
གཟུགས་སོགས་ཀུན་རྫོབ་ཉིད་ཀྱང་ནི། །
གྲགས་པས་ཡིན་གྱི་ཚད་མས་མིན། །
ཅེས་གསུངས་ལ། འཇིག་རྟེན་བླུན་པོའི་ངོར་དེ་ཉིད་རིག་པའི་སྐལ་པ་མེད་པ་ལ་ཚད་མས་མ་གྲུབ་པ་ལ་ཚད་མར་འཛིན་པ་ལ་སྟོན་པ་བདེ་བར་གཤེགས་པ་ཉིད་ཀྱིས་ཀྱང་བཏང་སྙོམས་སུ་མཛད་པ་ཡིན་ཏེ། དཔལ་ལྡན་ཟླ་བས། གང་ཕྱིར་ཐུབ་དབང་དེ་ནི་འཇིག་རྟེན་ལྷན་ཅིག་རྩོད་མི་མཛད་ཕྱིར་རོ། །ཞེས་གསུངས་ལ། འཇིག་རྟེན་དེ་ཉིད་རིག་རུང་གི་སྐལ་ལྡན་ལ་ནི་ཀུན་རྫོབ་ཚད་མས་མ་གྲུབ་པ་ཉིད་སྟོན་པ་བདེ་བར་གཤེགས་པས་བསྟན་པ་ཡིན་ཏེ། ཤེར་ཕྱིན་ལས།
སེམས་ཅན་རྣམས་ནི་གནས་ལ་དགའ་ཞིང་ཡུལ་རྣམས་འདོད། །
བརྫུན་ལ་གནས་ཤིང་མི་མཁས་བླུན་རྨོངས་མུན་པ་བཞིན། །
ཐོབ་པར་བྱ་བའི་ཆོས་ནི་གནས་མེད་འཛིན་མེད་དེ། །
དེས་ན་འཇིག་རྟེན་དག་དང་རྩོད་པ་འབྱུང་བ་ཡིན། །
ཅེས་འཇིག་རྟེན་ན་ཐ་སྙད་ཙམ་གྱིས་ཀུན་རྫོབ་ཚད་མས་གྲུབ་པར་འཛིན་པ་ལ་དེས་ཚད་མས་གྲུབ་གོ་མ་ཆོད་པའི་རྩོད་པ་མཛད་པའི་ཕྱིར་རོ། །འོ་ན་ཀུན་རྫོབ་ཀྱི་ཆོས་ཚད་མས་མ་གྲུབ་ན་སེམས་ཅན་ཡང་ཚད་མས་མ་གྲུབ་དགོས། དེ་མ་གྲུབ་ན་སྙིང་རྗེ་སྐྱེ་བའི་ཡུལ་ཡང་མི་སྣང་བར་འགྱུར་ཞེ་ན། སེམས་ཅན་ཚད་གྲུབ་ལ་སྙིང་རྗེ་སྐྱེ་བ་ག་ལ་ཡིན། སེམས་ཅན་གདོད་ནས་མ་གྲུབ་པ་ལ་གྲུབ་འཛིན་གྱིས་རྨོངས་ནས་ལས་ཉོན་བསགས་པས་སྡུག་བསྔལ་མི་ཟད་པ་སྣ་ཚོགས་མྱོང་བ་འདི་ལ་མ་བཟོད་དེ་སྙིང་རྗེ་སྐྱེ་བ་ཡིན་ཏེ། སློབ་དཔོན་ཞི་བ་ལྷས།
གལ་ཏེ་སེམས་ཅན་ཡོད་མིན་ན། །
སྙིང་རྗེ་སུ་ལ་བྱ་ཞེ་ན། །
བདེན་མེད་འོན་ཏེ་རྨོངས་ལས་འདོད། །
ཅེས་འབྱུང་བའི་ཕྱིར། གཞན་ཡང་ཚད་མས་གྲུབ་པའི་ཆོས་ལའང་འདུས་བྱས་མ་བྱས་གཉིས་ལས། མེད་པ་ལ་འདུས་བྱས་དང་འདུས་མ་བྱས་ཀྱི་ཆོས་ཉིད་ཀྱང་གྲུབ་པ་དང་དེར་ཡོད་པ་མིན་ན་དེ་ཚད་མས་གྲུབ་རྒྱུར་ནི་ལྟ་ག་ལ་འཚལ་ཏེ། མགོན་པོ་ཀླུས།
འདུས་བྱས་གྲུབ་པ་མ་ལགས་ན། །
འདུས་མ་བྱས་ལྟ་ག་ལ་གྲུབ། །
སྨྲ་བའི་སེང་གེས་དེ་སྐད་གསུངས། །
ཞེས་འབྱུང་བའི་ཕྱིར། འོ་ན་ཀུན་རྫོབ་པའི་ཆོས་ཇི་ལྟར་སྣང་བདེན་གྱི་དོན་བྱེད་པས་ཚད་མས་མ་གྲུབ་ན། ཀུན་རྫོབ་སྣང་ཙམ་པའི་ཆོས་འདི་ཡང་དག་པར་ན་དངོས་པོའང་མ་གྲུབ་པར་ཐལ་ལོ་སྙམ་ན། འདོད་དེ། དབུ་མ་སྣང་བར། སྒྱུ་མ་ལ་སོགས་པ་དངོས་པོར་འཐད་པ་མིན་ཏེ། ཤེས་པ་དང་ཤེས་བྱ་མཚན་ཉིད་མི་མཐུན་པའི་ངོ་བོ་ཡིན་པའི་ཕྱིར། ཞེས་སོ། །འོ་ན་ཀུན་རྫོབ་པའི་ཆོས་དེ་དངོས་པོ་ཚད་མས་མ་གྲུབ་ན། དངོས་པོར་སྣང་དུ་མི་རུང་ངམ་ཞེ་ན། མ་ཡིན་ཏེ། གནས་ཚུལ་ལས་གཞན་དུ་ཡང་དག་མིན་པའི་སྒྲོ་འདོགས་གོམས་པའི་སྣང་བ་ཉིད་དུ་ཟད་པའི་ཕྱིར། དབུ་མ་སྣང་བར། ཁོ་བོ་ཅག་ཀྱང་མ་མཐོང་ངོ་ཞེས་མི་སྒྲུབ་བོ། །མཐོང་བ་ཙམ་ནི་ཚད་མ་ཡང་མ་ཡིན་ཏེ། རྨི་ལམ་ལ་སོགས་པ་བཞིན་དུ་བརྫུན་པ་འདི་ཐམས་ཅད་ཀྱང་སྣང་བའི་ཕྱིར། འོན་ཀྱང་གང་དག་ཇི་ལྟར་མཐོང་བ་དེ་ཁོ་ན་ཉིད་དུ་ཁས་ལེན་པ་དེ་དག་གིས་ལོག་པར་སྒྲོ་འདོགས་པ་བསལ་བའི་ཕྱིར། ཆོས་ཐམས་ཅད་རྨི་ལམ་ལྟ་བུ་ཉིད་དུ་བསྒྲུབས་པས་འགལ་བ་མེད་དོ་ཞེས་འབྱུང་ལ། དེ་དེ་ལྟར་ཚད་མས་གྲུབ་ན་དེ་དེ་ལྟར་བརྫུན་པ་ཉིད་ཀྱི་ཕྱིར་ཚད་གྲུབ་ཏུ་མི་འགྱུར་བ་ནི། ཡང་དེར། འདི་ལྟར་ཁོ་བོ་ཅག་ཀྱང་རྒྱུ་དང་འབྲས་བུ་རྣམས་ཡུལ་དང་དུས་དང་རྒྱུ་དང་རྐྱེན་གྱི་ཁྱད་པར་ལ་བལྟོས་པ་ཉིད་ཡིན་ཀྱང༌། ཚད་མས་གནོད་པ་ཉིད་ཀྱི་ཕྱིར་ཀུན་རྫོབ་པ་ཉིད་དུ་རྣམ་པར་འཇོག་ལ། །ཞེས་དང༌། སྒྱུ་མ་ལ་སོགས་པ་ཚད་མས་གནོད་པ་བརྫུན་པའི་ངོ་བོ་ཡང་འཇིག་རྟེན་ན་མ་གྲགས་པ་མ་ཡིན་ནོ་ཞེས་འབྱུང་བས། འཇིག་རྟེན་ན་གང་དངོས་ཆོས་བརྫུན་པར་གྲགས་པ་ནི་ཚད་གྲུབ་ཀྱིས་བསལ་བར་ཡང་གྲགས་པར་བསྟན་ལ། ཀུན་རྫོབ་པའི་དངོས་པོར་ལྟ་བ་འདི་ག་ཚད་གྲུབ་མ་འཁྲུལ་བ་ཡིན་ན་སེམས་ཅན་ཐམས་ཅད་འབད་མེད་དུ་གྲོལ་བར་ཡང་འགྱུར་ཏེ། དེར། གལ་ཏེ་དེ་ཡང་མེད་ན་དེའི་ཚེ་ཆོས་དང་གང་ཟག་དག་ཇི་ལྟར་བྱིས་པའི་སྐྱེ་བོ་ལ་གྲགས་པའི་མཚན་ཉིད་དུ་ཡོད་པར་འགྱུར་ཏེ། དེའི་ཕྱིར་སྐྱེ་བོ་ཐམས་ཅད་བཙལ་བ་མེད་པར་དང་པོ་ཉིད་ནས་དེ་ཁོ་ན་ཉིད་མཐོང་བར་འགྱུར་བས། དེ་ཁོ་ན་རྟོགས་པར་འདོད་པ་རྣམས་ཀྱིས་འབད་པ་དོན་མེད་པར་འགྱུར་རོ། །ཞེས་སོ། །
འོ་ན་ཀུན་རྫོབ་པའི་དངོས་ཆོས་དོན་བྱེད་པར་གྲུབ་པ་འདི་མངོན་སུམ་ཉིད་ཕྱིར་ཚད་མས་གྲུབ་བོ་སྙམ་ན། ཡང་དག་པར་ཐ་སྙད་དུའང་ཚད་མས་གྲུབ་པ་མི་འགྲུབ་སྟེ། དངོས་ཆོས་དོན་བྱེད་པའི་མངོན་སུམ་དཔྱད་བཟོད་པ་ཉིད་མ་གྲུབ་པའི་ཕྱིར། ཡང་དེར། མངོན་སུམ་ཐམས་ཅད་ཀྱང་སྒྲོ་བཏགས་པའི་བདག་ཉིད་ཀྱི་ངོ་བོ་ཁོ་ན་ཡིན་པས། ཇི་ལྟར་དེས་གཅིག་དང་དུ་མས་དབེན་པ་ཉིད་རྟོགས་པར་འགྱུར་སྙམ་དུ་སེམས་ན། དེ་ནི་འདིར་སྒྱུ་མ་མཁན་གྱིས་མངོན་སུམ་དང་རྗེས་སུ་དཔག་པའི་ཤེས་པས་མ་ངེས་པ་ཉིད་ཡིན་ཏེ། འདི་ལྟར་སྒྱུ་མ་མཁན་གྱི་ཤེས་པ་གླང་པོ་ཆེ་ལ་སོགས་པའི་རྣམ་པར་སྒྲོ་བཏགས་པའི་རྣམ་པ་ཅན་ཡང་དག་པ་དེའི་ངོ་བོ་ཉིད་དུ་མངོན་པར་ཞེན་པ་མེད་དོ། །དེར་མངོན་པར་ཞེན་པ་མེད་པས་ཡང་དག་པར་ན་དེས་དབེན་པར་ངེས་པའི་རྒྱུ་ཉིད་ཀྱིས་དེའི་ཡུལ་ཅན་དུ་རྣམ་པར་བཞག་གོ། །དེ་དང་འདྲ་བར་རྟོག་པ་དང་ལྡན་པ་རྣམས་ཀྱི་མངོན་སུམ་འཁྲུལ་པའི་རྒྱུ་མཚན་ཡང་དག་པར་བཙལ་བ་སྒྲོ་བཏགས་པའི་རྣམ་པ་གཞན་སྐྱེ་བ་ན། དེས་ཡང་དག་པར་དེའི་ངོ་བོ་ཉིད་དུ་ཞེན་པ་མེད་པར་ངེས་པའི་རྒྱུ་ཉིད་ཀྱིས་དེས་དབེན་པའི་ཡུལ་ཅན་དུ་རྣམ་པར་བཞག་གོ། །ཞེས་འབྱུང་ངོ༌། །
གཞན་ཡང་དེར། འདི་དག་ཡང་དག་པར་དངོས་པོའི་ངོ་བོ་ཉིད་ཀྱང་མ་ཡིན་ཏེ། འདི་ལྟར་སྣང་བའི་དེ་ཁོ་ན་ཉིད་མ་ཡིན་པའི་ཕྱིར། རི་བོང་གི་རྭ་བཞིན་དུ་གཏན་མེད་པའི་ངོ་བོ་ཉིད་ཀྱང་མ་ཡིན་ཏེ། མ་བཏགས་ན་དགའ་བའི་རྣམ་པར་སྣང་བའི་ཕྱིར། ཇི་སྐད་བཤད་པའི་ཀུན་རྫོབ་ནི་དངོས་པོ་ཉིད་ཀྱང་མིན་ཏེ། ཕྱིན་ཅི་ལོག་གི་རྣམ་པ་ཉེ་བར་འཛིན་པ་སྣང་བའི་ཕྱིར། ཞེས་དང༌། ཡང་དེར། ཀུན་རྫོབ་ནི་ལོག་པའི་རྣམ་པར་སྣང་བའི་ཕྱིར། དངོས་པོ་ཉིད་དུ་ཁས་ལེན་པ་ཡང་མ་ཡིན་ཏེ། དེ་ཉིད་ནི་གཞན་དུ་མི་འགྱུར་རོ། །ཞེས་འབྱུང་ལ། དེས་ན་རང་རྒྱུད་པའི་སློབ་དཔོན་དག་ཀྱང་ཀུན་རྫོབ་མ་དཔྱད་ཉམས་དགའ་ལས། ཐ་སྙད་ཚད་གྲུབ་པའི་དངོས་ཡོད་དུ་མ་གསུངས་ན་ཐལ་འགྱུར་བའི་ཟབ་མོ་སྟོང་པ་ཉིད་ཀྱི་ཆོས་ཚུལ་སྟོན་པ་ན། སྤྲོས་བཅས་ཐ་སྙད་ཚད་གྲུབ་པ་ཞེས་པའི་བདེན་ལྟ་ཆེན་པོའི་ཁོང་བསྲན་ཇི་ལྟར་གཞུག་རིགས་ལེགས་པར་སོམས་ཤིག
ཡང་ཀུན་རྫོབ་ཚད་མས་མ་གྲུབ་ན་སྒྲིབ་པའང་ཚད་མས་མ་གྲུབ། དེ་མ་གྲུབ་ན། དེ་སྤངས་པའི་སངས་རྒྱས་ཀྱང་འབྱུང་མི་རིགས་སོ་སྙམ་ན། སྒྲིབ་པ་ཚད་མས་གྲུབ་ན་སྤང་དུ་མི་རུང་བར་མ་ཟད་སྒྲིབ་སོགས་ཀྱི་ཆོས་ཡོད་པ་ཙམ་དུ་ཁས་བླངས་ན་སྒྲིབ་པ་སྤོང་མི་ནུས་ཤིང༌། དེ་ལྟར་མེད་ཀྱང་ཡོད་འཛིན་སྒྲིབ་པར་བསྟན་ནས་འཁྲུལ་པའམ་སྒྲིབ་པ་དེ་སྤང་རུང་བར་བསྟན་པ་ཡིན་ཏེ། རྒྱལ་བ་མ་ཕམ་པས།
གཞན་གྱི་ཆོས་རྣམས་ཀྱང་ཡོད་ལ། །
ཤེས་བྱ་ལ་ཡང་སྟོན་པ་ཡི། །
སྒྲིབ་པ་ཟད་པར་བརྗོད་པ་གང༌། །
དེ་ལ་ཁོ་བོ་མཚར་དུ་བརྩི། །
ཞེས་འབྱུང་ལ། དེའི་སྔ་འགྲེལ་དུ། སློབ་དཔོན་སེང་གེ་བཟང་པོས། དེ་ལྟར་མ་ཡིན་ཏེ། ཆོས་ཡང་དག་པར་ཡོད་པ་ཁས་ལེན་ན་བཅོམ་ལྡན་འདས་ཀྱིས་ཉོན་མོངས་པ་དང་ཤེས་བྱའི་སྒྲིབ་པ་རྣམ་པར་རྟོག་པ་རྣམ་པ་ཐམས་ཅད་དུ་སྤངས་པ་ངོ་མཚར་ཆེ་བའི་གནས་ཡིན་ནོ། །ཞེས་གསུངས་པའི་ཕྱིར། འོ་ན་ཡིན་ཚུལ་ལ་སྒྲིབ་པ་སྤང་དུ་མེད་དམ་ཞེ་ན། མེད་པར་ནི་མི་བརྗོད་ཀྱི། ཡོད་པར་ནི་འགོག་པ་ཡིན་ཏེ། འཕགས་པ་ཀླུས།
སྤངས་པ་མེད་པར་ཐོབ་མེད་པ། །
ཆད་པ་མེད་པ་རྟག་མེད་པ། །
འགག་པ་མེད་པ་སྐྱེ་མེད་པ། །
དེ་ནི་མྱ་ངན་འདས་པར་བརྗོད། །
ཅེས་གསུངས་པའི་ཕྱིར་རོ། །འོ་ན་ཡོད་པ་འགོག་ན་མེད་པར་བརྗོད་དགོས་སོ་ཞེ་ན། མ་ཡིན་ཏེ། ཆོས་ཅན་གང་དང་གང་ལ་བལྟོས་ནས་ཡོད་༼ཤེས་བྱ་ལ་དངོས་པོ་ཡོད་པ་དང་རི་བོང་གི་རྭ་མེད་པ་གཉིས་ཀ་ཡིན་པ་དང༌། སངས་རྒྱས་ཀྱི་ས་ན་སྒྲིབ་པ་མེད་པ་དང་ཡེ་ཤེས་ཡོད་པ་གཉིས་ཀ་ཡིན་པ་ལྟ་བུའོ། །མཆན།༽མེད་གཉིས་ཀ་ཡིན་པའི་ཕུང་གསུམ་དང༌། གཉིས་ཀ་༼ཀུན་རྫོབ་ཉིད་སྣང་བ་ལྟར་གྲུབ་པ་མ་ཡིན། བཏགས་པ་ཙམ་གྱི་ངོར་མ་གྲུབ་པའང་མ་ཡིན་པ་སྟེ་འདི་འདྲའི་རིགས་ཅན་མང༌། མཆན།༽མིན་པའི་ཕུང་གསུམ་གྱི་ཆོས་སྲིད་པ་དང༌། དེར་འཛིན་གྱི་བློའང་འབྱུང་བ་མྱོང་བས་གྲུབ་པ་དང༌། དེ་ལ་བརྟེན་པའི་ལོག་རྟོག་འགོག་པའི་སླད་དུ་ཡོད་མེད་གཉིས་ཀ་དང༌། གཉིས་མིན་དུ་འཛིན་པའི་མཐར་ལྟ་སྤོང་ཚུལ་རྒྱལ་བ་སྲས་བཅས་ཀྱི་གསུང་རབ་ན་མཐའ་ཡས་པར་བཞུགས་པ་ཉིད་ཀྱིས་གྲུབ་པ་ཡིན་ནོ། །ངག་དོན་ཀུན་རྫོབ་ཀྱི་ཆོས་ཐམས་ཅད་སྒྱུ་མ་ལྟར་རྟོགས་པ་ལ། སྒྱུ་མའི་དོན་ཆོས་ཐམས་ཅད་བརྫུན་པར་རྟོགས་དགོས། བརྫུན་པར་རྟོགས་པ་ལ་དངོས་པོའི་ཆོས་ཐམས་ཅད་དངོས་པོར་མ་གྲུབ་པར་རྟོགས་དགོས། དེ་ལྟར་རྟོགས་པ་ལ་དངོས་པོ་སྐྱེ་འགག་སོགས་ཀྱི་རང་བཞིན་མ་ཡིན་པར་རྟོགས་དགོས་ཏེ། ཇི་སྐད་དུ།
ཁྱོད་ཀྱི་སྐྱེ་བ་ཐམས་ཅད་ནི། །
ནམ་མཁའ་འདྲ་བར་གསུངས་པ་ཡིན། །
ཅེས་བསྟན་པའི་སྐབས་ཡིན་པའི་ཕྱིར་ན། སྐབས་དེར་ཆོས་ཐམས་ཅད་སྒྱུ་མ་ལྟར་རྟོགས་པའི་རྟོགས་པ་བསྐྱེད་པ་ལ་དཔེ་དོན་སྦྱར་བའི་ཚེ་དོན་དང་དཔེ་ཞིབ་མོར་སྦྱར་བ་ན་འདི་ལྟར་སོང་འདུག་སྟེ། སྒྱུ་མའི་རྟ་གླང་སྣང་ཙམ་རྟ་གླང་དེར་་གྲུབ་དགོས་སོ་ཞེས་བྱ་བར་སོང་འདུག་པ་ནི་ཚིག་གི་ཟོལ་ཙམ་ལ་བརྟེན་ནས་དོན་ལ་འགལ་ཁྱབ་བཅོས་ཏེ། ཆོས་ཐམས་ཅད་གནས་སྐབས་སྒྱུ་མ་དང་མཐར་ཐུག་སྟོང་པ་ཉིད་མཁའ་ལྟར་རྟོགས་སུ་གཞུག་པ་ལ་བར་དུ་གཅོད་པའི་ཐབས་སུ་མཛད་པར་གོ་བས། དེ་ལྟ་བུའི་ཆོས་ཚུལ་གྱིས་གདུལ་བྱ་རིགས་གཅིག་འདུལ་ན་རུང་སྟེ། བདེ་བར་གཤེགས་པ་ཉིད་ཀྱིས་ཀྱང་དུས་ཀྱི་འཁོར་ལོའི་ཞལ་བཞི་ནས་རིགས་བྱེད་བཞི་སོགས་མུ་སྟེགས་ཀྱི་གྲུབ་མཐའ་གསུངས་པ་ལྟར་དོན་དུ་འགྱུར་བར་ངེས་པའི་ཕྱིར་རོ། །
དེ་ལྟར་མ་ཡིན་ན་ཀུན་རྫོབ་པའི་ཆོས་ཀ་བུམ་ལ་སོགས་པ་རེ་རེ་ལའང་མཚོན་ན། དེ་དང་དེར་བདེན་པར་གྲུབ་རྒྱུའི་སྒྱུ་མ་ལྟ་བུའི་ཆོས་མ་ཡིན་པ་རེ་དང་རྒྱུ་མཚན་དེ་ཉིད་ཀྱིས་རང་གི་ངོ་བོས་བདེན་པར་མ་གྲུབ་རྒྱུའི་ཆོས་སྒྱུ་མ་ལྟ་བུ་རེ་བསྒྲུབ་པར་མཛད་པའི་བསྒྲུབ་བྱ་སྒྲུབ་བྱེད་འདི་དགག་རྟགས་ནི་མ་ཡིན་ལ། སྒྲུབ་རྟགས་ཡིན་པ་ལས་འོས་མེད། དེའི་ཚེ་རྟགས་ཆོས་ལ་རང་བཞིན་གཅིག་པའམ་དེ་བྱུང་གི་འབྲེལ་ཇི་ལྟར་ཡོད་པ་ལེགས་པར་དགོངས་ཤིག །ཀུན་རྫོབ་ཀྱི་ཆོས་ཐམས་ཅད་སྒྱུ་མ་ལྟར་མི་བདེན། ཀུན་རྫོབ་ཀྱི་ཆོས་ཐམས་ཅད་བསྙོན་མི་ནུས་པ་དེར་གྲུབ་ཏུ་བདེན་བྱ་བ་འདི་སྤྲོས་མཚན་འགོག་རྒྱུའང་མང་རབ་འདུག་ཀྱང་སྤྲོས་མཚན་ཇེ་ཆེར་རྒྱས་སུ་འཇུག་ཐབས་ཀྱང་མང་བར་མཛད་འདུག་པ་འདི་ནི། དཔེར་ན་རོ་གཅིག་ལ་ཆུ་ལ་བསྐྱུར་རྒྱུ་དང་དོང་དུ་སྦེད་རྒྱུ་གཉིས་ཀར་བྱུང་འདུག་པས་གསུང་གི་གསང་བ་མཐའ་ཡས་པའི་རྫུ་འཕྲུལ་གྱི་སྟོབས་མཆོག་ཉིད་དུ་གོར་མ་ཆག་པས། ཅི་ལྟར་རིགས་ཀྱི་ཆོས་ཚུལ་འདི་ལ་སྡང་བས་ཞུགས་པར་ག་ལ་རིགས་ཞེས་གདམས་སོ། །མདོར་ན་ཀུན་རྫོབ་ཐ་སྙད་ཀྱི་ཚད་མས་གྲུབ་པ་ལྟ་ཞོག །ཚད་མ་དང་གཞལ་བྱ་ལ་སོགས་པ་རྟོག་གེའི་ཚིག་དོན་བཅུ་དྲུག །སློབ་དཔོན་ཀླུ་སྒྲུབ་ཀྱིས་ཞིབ་མོ་རྣམ་འཐག་ཏུ་རྒྱ་ཆེར་འགོག་པར་མཛད་པ་ཡིན་ཅིང༌། ཇི་ལྟར་བཀག་པའི་རིགས་པ་བཀོད་ན་ཡི་གེས་འཇིགས་པས་དེ་ཉིད་དུ་བལྟ་བར་གྱིས་ལ། ཁྱད་པར་ཀུན་རྫོབ་ལ་ཐ་སྙད་ཀྱི་ཚད་མས་གྲུབ་པའི་དམ་བཅའ་དང་གཏན་ཚིགས་གང་ཡང་མེད་པ་ནི། དཔལ་ལྡན་ཟླ་བས་དབུ་མ་ཤེས་རབ་ལ་འཇུག་པར།
ཐ་སྙད་ཙམ་ཞིག་བསྒྲུབ་པའི་ཕྱིར། །
དམ་བཅའ་གཏན་ཚིགས་ཉིད་མ་ཡིན། །
ཡེ་ནས་སྐྱེ་མེད་ངང་འདི་ལ། །
དགག་བྱ་མེད་ལ་བསྒྲུབ་བྱ་མེད། །
མྱ་ངན་འདས་དང་མ་འདས་པ། །
སྐྱེ་མེད་ངང་དུ་ཁྱད་པར་མེད། །
སྐྱེ་མེད་ཉིད་ཀྱང་མ་ཡིན་ཏེ། །
སྐྱེ་བའི་དངོས་པོ་མེད་ཕྱིར་རོ། །
ཀུན་རྫོབ་མེད་ལ་དོན་དམ་མེད། །
སངས་རྒྱས་མེད་ལ་སེམས་ཅན་མེད། །
ལྟ་བ་མེད་ཅིང་སྒོམ་པ་མེད། །
འབྲས་བུ་མེད་ཅིང་སྤྱོད་པ་མེད། །
ཅེས་འབྱུང་ལ། ཡང་དཔལ་ཙོང་ཁ་པ་ཆེན་པོས། སྟོང་པ་ཉིད་བསྒོམ་པ་ལ་ཤེས་པ་དེའི་རྣམ་ལྡན་དུ་བསྒོམ་དགོས་ཀྱི། མི་སྟོང་བར་མ་བཟུང་བ་ཙམ་གྱིས་སྟོང་ཉིད་བསྒོམ་པར་མི་འགྱུར་བས་གནད་འདི་ལྟར་མ་གཏོགས་པའི་སྟོང་ཉིད་བསྒོམ་ཚུལ་ཐམས་ཅད་ནོར་རོ་ཞེས་འཆད་པའང༌། དཔལ་ལྡན་ཟླ་བས་གཞུང་དེར་བཀག་འདུག་སྟེ། ཇི་སྐད་དུ།
དེ་ཡི་དོན་ནི་བསྒོམ་བྱ་སྟེ། །
རྟོག་མེད་བློ་ནི་རང་བཞིན་བཞག །
ངོས་བཟུང་མེད་ཅིང་ཡེངས་པ་མེད། །
མཚན་མ་མེད་ཅིང་གསལ་བར་བསྒོམ། །
ཞེས་འབྱུང་ལ། ཁྱད་པར་བཅོམ་ལྡན་འདས་རྡོ་རྗེ་འཆང་ཆེན་པོ་ཉིད་ཀྱིས་སམྦུ་ཊི་ལས། སྟོང་པ་ཉིད་བསྒོམ་ཚུལ་གསུངས་པ་དེ་ཉིད་ཀྱི་བཞེད་པ་ལྟར་ན་བསྒོམ་ཚུལ་ཤིན་ཏུ་ནོར་བར་ཟད་དེ། དེར།
སྟོང་པ་བསྒོམ་པར་མི་བྱ་ཞིང༌། །
སྟོང་མིན་ཡང་ནི་མི་བསྒོམ་མོ། །
སྟོང་པ་སྤང་བར་མི་བྱ་ཞིང༌། །
སྟོང་མིན་ཡོངས་སུ་མི་སྤོང་ངོ༌། །
སྟོང་དང་སྟོང་མིན་བསྒོམ་པ་ལས། །
རྣམ་རྟོག་ཉུང་མིན་སྐྱེ་བར་འགྱུར། །
ཞེས་འབྱུང་བའི་ཕྱིར་རོ། །གཞན་ཡང་གང་ཟག་གི་ཐ་སྙད་བསྙོན་མི་ནུས་པར་སྣང་བ་ཞེས་པ་སེལ་ངོ་ནས་བཞག་པ་ཙམ་ལ་དེར་བརྗོད་ན་རུང་དུ་ཆུག །དེ་ལས་གཞན་མངོན་སུམ་གང་ལའང་སྣང་བ་མ་ཡིན་ཏེ། བདག་ལྟའི་གཞི་ནི་མངོན་སུམ་ལ་སེམས་ཅན་དུ་བརྗོད་པའི་ཕུང་པོ་ཙམ་དུ་ཟད་ཀྱི། དེ་ལས་གཞན་བདག་གི་དོན་དང་ཐ་སྙད་དེར་གྲུབ་བདེན་ཅན་ནི་མངོན་སུམ་གང་གིས་ཀྱང་སྣང་ཡུལ་དང་རིག་བྱར་མི་རུང་བའི་ཕྱིར། གྲུབ་སྟེ། དཔལ་ལྡན་ཟླ་བས།
ཕུང་པོ་མ་གཏོགས་དེར་འཛིན་མ་གྲུབ་ཕྱིར། །
བདག་ལྟའི་དམིགས་པའང་ཕུང་པོ་ཁོ་ནའོ། །ཞེས་དང༌།
ངའོ་སྙམ་པའི་བློ་གང་དེ། །
སེམས་ཅན་ལ་ལྟ་ལྷན་ཅིག་འབྱུང༌། །
ཞེས་གསུངས་པའི་ཕྱིར། ཁྱད་པར་ཀུན་རྫོབ་ཚད་མས་གྲུབ་བྱ་བ་འདི་ནི་རྡོ་རྗེ་ཐེག་པ་བླ་ན་མེད་པའི་རྫོགས་རིམ་བདག་བྱིན་གྱིས་བརླབ་པའི་སྒོ་ནས་སྒྱུ་མའི་སྐུ་སྒྲུབ་པའི་སྐབས་སུ་ནི་ཤིན་ཏུ་རུང་བ་མ་ཡིན་ཏེ། སྒྱུ་ལུས་ཀུན་རྫོབ་ཀྱི་བདེན་པ་དེ་ནི་རྨི་ལམ་གྱི་སྣང་བ་ལྟར་སྣང་ཙམ་ནས་བདེན་མེད་རང་གི་ངོ་བོ་ཉིད་ཀྱིས་མ་སྐྱེས་པའམ་མ་གྲུབ་པར་བསྟན་ན་འཇིག་རྟེན་པའི་ཚད་མས་གྲུབ་པ་དང༌། འཇིག་རྟེན་པ་མ་ཟད་བུམ་པའི་དབང་གིས་སྨིན་ཅིང་བསྐྱེད་རིམ་གྱི་རྣལ་འབྱོར་གྲུབ་པ་ཕལ་གྱི་སྤྱོད་ཡུལ་དུའང་མི་འགྱུར་བར་བསྟན་པའི་ཕྱིར། འདུས་པ་རྩ་བར།
ཆོས་རྣམས་རྨི་ལམ་ལྟ་བུ་སྟེ། །
ངོ་བོ་ཉིད་ཀྱིས་མ་སྐྱེས་ཤིང༌། །
རང་བཞིན་དག་པའི་དེ་ཉིད་ལ། །
འཁྲུལ་པའི་རྡོ་རྗེ་རབ་ཏུ་གསུང༌། །
ཞེས་འབྱུང་ལ། དེའི་དོན་ཕྱི་ནང་གི་ཀུན་རྫོབ་ཀྱི་ཆོས་ཐམས་ཅད་འཇིག་རྟེན་པའི་ཚད་མས་གྲུབ་པར་རློམ་ཡང་དེ་ལ་ཚད་མ་མེད་པ་རྨི་ལམ་ལྟ་བུ་སྟེ། ཇི་ལྟར་ཚད་མ་མེད་ན་ཚད་མར་འཇོག་བྱེད་ཀྱི་ཡང་དག་པའི་རྒྱུ་རྐྱེན་བསླུ་མེད་མེད་ལ། ཀུན་རྫོབ་ཏུ་སྣང་ཙམ་ནི་མེད་སྣང་བལྟོས་ཆོས་ཀྱི་རྒྱུ་རྐྱེན་བསླུ་ཆོས་ཙམ་ལ་བརྟེན་ནས་འབྱུང་བའི་ཕྱིར། དེས་ན་དེའི་གནས་ཚུལ་ནི་རང་བཞིན་གྱི་འོད་གསལ་བ་ཡིན་ལ། དེའི་ངང་ནས་སྒྲུབ་པའི་སྒྱུ་ལུས་ཀྱི་སྐུའང་བདེན་བརྫུན་གྱི་འཁྲུལ་པ་འཁོར་བ་དང་བྲལ་བའི་སྤངས་པའི་རྡོ་རྗེ་སྟེ་བདེན་མེད་རྨི་ལམ་ལྟར་ཁོང་དུ་ཆུད་པར་བྱ་དགོས་པ་ནི། དེའི་འགྲེལ་པར་དཔལ་ལྡན་ཟླ་བས། ཆོས་རྣམས་རྨི་ལམ་ལྟ་བུ་སྟེ་ཞེས་བྱ་བ་ནི་དངོས་པོའི་ཆོས་རྣམས་རྨི་ལམ་དང་འདྲ་བ་རྣམས་ལའོ། །ངོ་བོ་ཉིད་ཀྱིས་མ་སྐྱེས་ཤིང་ཞེས་བྱ་བ་ནི་སྐྱེ་བའི་རྒྱུ་མེད་པའི་ཕྱིར། རང་བཞིན་དག་པའི་དེ་ཉིད་ལ་ཞེས་བྱ་བ་ལ་རང་བཞིན་ནི་འོད་གསལ་བའོ། །དེས་དག་པ་ནི་རྙོག་པ་ཐམས་ཅད་དང་བྲལ་བའོ། །དེ་ཁོ་ན་ཉིད་ནི་ལྷའི་སྐུ་གང་ཡིན་པ་སྟེ། དེ་ནི་ངོ་བོ་ཉིད་ཀྱིས་དག་པའི་དེ་ཁོ་ན་ཉིད་ཡིན་ནོ། །འཁྲུལ་པའི་རྡོ་རྗེ་རབ་ཏུ་གསུངས་ཞེས་བྱ་བ་ལ། འཁྲུལ་པ་ནི་སེམས་རྣམ་པར་འཁོར་བའོ། །དེའི་རྡོ་རྗེ་ནི་ཉེ་བར་ཞི་བ་སྟེ་རྨི་ལམ་གྱི་དཔེས་ཆོས་ཐམས་ཅད་ཀྱང་རྨི་ལམ་དང་མཚུངས་པར་ཤེས་ནས་རྟག་པ་དང་ཆད་པའི་འཁྲུལ་པ་ཤེས་སོ་ཞེས་བྱ་བར་དགོངས་སོ། །ཞེས་འབྱུང་ལ། སྒྱུ་ལུས་ཀུན་རྫོབ་པའི་སྐུ་དེ་ཐ་སྙད་པའི་ཚད་གྲུབ་ཏུ་འཛིན་ན་ལྟ་ཅི་སྨོས། དེ་ཡོད་མེད་ཙམ་དུ་བཟུང་ཡང་རྟག་ཆད་ཀྱི་ལྟ་བ་ལས་མ་གྲོལ་བར་བསྟན་པ་ཡིན་ཏེ། བདག་བྱིན་གྱིས་བརླབ་པར།
ཡོད་ཅེས་རྟོག་པ་ཇི་སྙེད་པ། །
དེ་ཉིད་རྟག་པའི་ལྟ་བ་སྟེ། །
རྟག་པར་མངོན་པར་ཞེན་པས་ན། །
འདི་ནི་སྒྱུ་མའི་མཚན་ཉིད་མིན། །
མེད་ཅེས་རྟོག་པ་ཇི་སྙེད་པ། །
དེ་སྙེད་ཆད་པའི་ལྟ་བ་སྟེ། །
ཆད་པར་མངོན་པར་ཞེན་པས་ན། །
འདི་ཡང་སྒྱུ་མའི་མཚན་ཉིད་མིན། །
ཡོད་ཅེས་པ་དང་མེད་ཅེས་པའི། །
དབུས་སུ་མངོན་པར་ཞེན་པས་ན། །
དེ་ཡང་སྒྱུ་མའི་མཚན་ཉིད་མིན། །
ཀུན་རྫོབ་བདེན་པར་གསུངས་པ་ཡི། །
སངས་རྒྱས་རྣམས་ཀྱི་སྐུའི་མཚན་ཉིད། །
དེ་འདིར་སྒྱུ་མར་བསྟན་པ་སྟེ། །
བདག་བྱིན་བརླབ་ཅེས་དེ་བརྗོད་དོ། །
ཞེས་གསུངས་པའི་ཕྱིར་རོ། །གཞན་ཡང་ཁོ་བོ་ཅག་ཀུན་རྫོབ་ཡུལ་དུ་བྱེད་པའི་བློ་ཡིན་ན་ལོག་ཤེས་ཡིན་པའི་ཁྱབ་པ་མཐའ་གཅིག་ཏུ་མི་སྨྲ་ནའང༌། བདེ་བར་གཤེགས་པ་ཉིད་ཀྱིས་ལུང་བསྟན་ཅིང༌། རྗེ་བཙུན་འཇམ་པའི་དཔལ་དངོས་སུ་ཡོངས་འཛིན་དུ་བསྟེན་པར་མཛད་པ་རྔོག་ལོ་ཙཱ་བས་ཀྱང༌། ཀུན་རྫོབ་ཀྱི་ཆོས་ཚད་མས་གྲུབ་པ་ལྟ་ཞོག །ཀུན་རྫོབ་དེ་སེམས་ཅན་གྱི་བློ་ཡུལ་དུ་བྱེད་པའི་སྐབས་ཁོ་ནར་མ་ཟད། སངས་རྒྱས་ཀྱི་གཟིགས་པ་ཇི་སྙེད་མཁྱེན་པའི་བློ་དེ་ཡང་འཁྲུལ་ཤེས་སུ་འཇོག་ལ། དེ་ལྟར་ནའང་ཡུལ་བརྫུན་པ་ལ་འཇུག་པའི་ཆ་ནས་ཡུལ་ཅན་བསླུ་བས་ཚད་མིན་གྱི་ཤེས་པར་འགྱུར་ལ། ཡུལ་བརྫུན་པ་སྟེ་བརྫུན་པར་རྟོག་ཅིང་བདེན་པར་འཛིན་པའི་ས་བོན་དྲུངས་ཕྱུང་བས་བློ་དེ་སྒྲིབ་པ་ཐམས་ཅད་སྤངས་པའི་ཇི་སྙེད་མཁྱེན་པའི་ཡེ་ཤེས་སུའང་འཇོག་པ་ཡིན་ཏེ། རྗེ་དེ་ཉིད་ཀྱི་ཞལ་ནས།
སྔ་མ་ཇི་ལྟར་མཁྱེན་ཉིད་ནི། །
འཁྲུལ་མེད་མཉམ་གཞག་བློ་འཇུག་མེད། །
ཕྱི་མ་ཇི་སྙེད་མཁྱེན་པ་ནི། །
འཁྲུལ་བཅས་མཉམ་གཞག་བློ་འཇུག་ཅན། །
ཅེས་འབྱུང་བའི་ཕྱིར། རྗེ་འདིས་ཀྱང་ཁྱེད་ཀྱིས་བཞེད་པའི་ཀུན་རྫོབ་ཚད་གྲུབ་ཀྱི་ལམ་འབྲས་ལ་ངེས་པ་ཐུན་མོང་མིན་པ་ཞིག་དྲངས་ནས་ཟླ་གྲགས་བཞེད་པའི་སྟོང་ཉིད་མ་ནོར་བར་རྟོགས་པའི་ཤེས་རབ་སྐྱེ་བ་དེའི་སྐལ་པ་བཟང་པོར་མ་གྱུར་པར་སྣང་ན། གང་ཟག་གཞན་གྱིས་ཁྱེད་ཀྱི་ཟབ་གནད་རྟོགས་པར་ག་ལ་ནུས་ཞེས་སེམས་ཤིང༌། ཁྱད་པར་དཔལ་ལྡན་ཨ་ཏི་ཤ་ཞེས་པ་སངས་རྒྱས་གཉིས་པ་དེས་ཀྱང༌། ཁྱོད་ཀྱི་ལུགས་ཀྱི་ཟླ་གྲགས་བཞེད་པའི་དབུ་མའི་ལྟ་བ་རྟོགས་པ་ཞིག་མ་ཡིན་པར་གསལ་ཏེ། དེས་ཀུན་རྫོབ་ཚད་གྲུབ་ལྟ་ག་ལ་ཞིག །ཀུན་རྫོབ་ཇི་ལྟར་སྣང་བ་དེ་ཉིད་རྟགས་ཀྱི་དགག་བྱར་མཛད་ནས་ལེགས་པར་བཀག་སྟེ། ཟབ་མོ་སྟོང་པ་ཉིད་ཀྱི་དབྱིངས་ལ་འཇུག་པར་མཛད་པ་ལས། དེ་ལས་གཞན་དུ་ཀུན་རྫོབ་ཇི་ལྟར་སྣང་བ་འདི་ལས་གཞན་པའི་རྟགས་ཀྱི་དགག་བྱ་བཙལ་ནས། དེ་རིགས་པ་བླ་ན་མེད་པ་རྣམས་ཀྱིས་དགག་པར་མཛད་པ་ནི་མ་ཡིན་ཏེ། རྗེ་དེ་ཉིད་ཀྱི་དབུ་མའི་མན་ངག་ལས། ཐེག་པ་ཆེན་པོ་དབུ་མའི་མན་ངག་ནི་འདི་ཡིན་ཏེ། ཐོག་མ་མེད་པ་ནས་དངོས་པོ་ལ་ཞེན་པ་རྣམས་ཀྱི་ངོར་བྱས་ནས་དེའི་ངོར་བདེན་པ་གཉིས་སུ་འཇོག་གོ། །ཀུན་རྫོབ་ཏུ་ཆོས་ཐམས་ཅད་ཚུ་རོལ་མཐོང་བའི་ངོར་བྱས་ནས་རྒྱུ་འབྲས་ལ་སོགས་པའི་རྣམ་པར་བཞག་པ་ཐམས་ཅད་ཇི་ལྟར་སྣང་བ་བཞིན་བདེན་པ་ཡིན་ལ། དོན་དམ་པར་རམ་ཡང་དག་པར་ན་ཀུན་རྫོབ་ཇི་ལྟར་སྣང་བ་དེ་ཁོ་ན་གཏན་ཚིགས་ཆེན་པོ་རྣམས་ཀྱིས་གཞིག་ཅིང་བསལ་ན་སྐྲའི་རྩེ་མོ་བརྒྱར་གཤགས་པའི་ཚད་ཀྱང་བཟུང་དུ་མེད་དོ། །ཞེས་ངེས་པར་ཁོང་དུ་ཆུད་པར་བྱའོ། །
ཞེས་གསུངས་པའི་ཕྱིར། ཚུར་མཐོང་ནི་རང་རྒྱུད་ཀྱི་སྒྲིབ་པའི་དབང་གིས་མཐོང་བའི་སྣང་བ་ལ་བཞག་ན། དེའི་ངོར་ཇི་ཙམ་དུ་བདེན་པར་སྣང་བ་ཙམ་གྱིས་དེ་ཙམ་དུ་ཡང་དག་པར་བརྫུན་པར་གྲུབ་སྟེ། སྒྱུ་མའི་རྟ་གླང་ཇི་ཙམ་བདེན་པར་སྣང་བ་ཉིད་དེ་ཙམ་དུ་བརྫུན་པ་བཞིན་ནོ། །ཡང་བདག་ཉིད་ཆེན་པོ་འདིས་ནི་ཀུན་རྫོབ་ཀྱི་ཆོས་མེད་བཞིན་སྣང་བ་སྒྱུ་མ་ལྟ་བུ་འདི་ལ་དེ་ལྟར་གྲུབ་བདེན་དུ་སྣང་ཞེན་གྱི་གཞི་ཀུན་རྫོབ་པ་ཙམ་ཡང་མཐར་ཐུག་གི་དགོངས་པར་མི་བཞེད་ན། དེ་ཐ་སྙད་ཀྱི་ཚད་མས་གྲུབ་པ་ནི་གཞར་ཡང་ག་ལ་བཞེད་དེ། ཇོ་བོའི་རྣམ་ཐར་ལམ་ཡིག་ཏུ་ཡང༌། ཇོ་བོའི་ཞལ་ནས། ཁྱེད་བོད་ཀྱི་དབུ་མ་པ་རྣམས་སྒྱུ་མ་ལྟ་བུའི་དཔེ་ལེན་ཚུལ་ཇི་ལྟར་འདོད་གསུངས་པ་ལ། བོད་སྟོན་རྣམས་ཀྱིས་རྡེའུ་དང་ཤིང་བུ་ལ་མིག་སྔགས་བཏབ་པས་རྟ་གླང་དུ་སྣང་བ་དེ་ལྟ་བུ་ལགས་ཞུས་པས། ཇོ་བོ་ཞལ་འཛུམ་ནག་ཐིངས་ཀྱིས་སོང་ནས། བོད་ངན་པར་ཐལ། དེ་སེམས་ཙམ་མན་གྱི་ལུགས་ལགས་གསུང༌། འོ་ན་དབུ་མ་པས་ཇི་ལྟར་བཞེད་ཞུས་པས། མིག་སྔགས་ནམ་མཁའ་སྟོང་པ་ལ་བཏབ་པ་ཙམ་གྱིས་རྟ་གླང་ལ་སོགས་པ་སྣང་བ་ལྟར་སྣ་ཚོགས་སུ་སྣང་བ་ཙམ་ལས་འཁྲུལ་གཞི་དེ་ཀུན་རྫོབ་ཙམ་དུའང་མི་བཞེད་པ་ལགས་གསུང་ཞེས་བྲིས་གདའ་བ། ཟབ་མོ་སྟོང་པ་ཉིད་ཀྱི་སེང་གེའི་གད་རྒྱངས་འདི་ལྟར་སྒྲོགས་ན་དངོས་མཚན་དུ་ཐོག་མེད་ནས་ཞེན་ཆེས་པའི་རྟོག་གེ་པའི་ཝ་ཚོགས་དག་གི་སྙིང་མིག་དག་ས་ལ་འབྲུལ་ཅིང་སྲོག་འདོར་བར་མི་བྱེད་དམ། ལྷག་པར་རྗེ་བཙུན་ཆེན་པོ་མི་ལས། ཀུན་རྫོབ་ཚད་མས་གྲུབ་པ་ལྟ་ཞོག །ཀུན་རྫོབ་ཡོད་པ་ཙམ་དུའང་རྟོགས་པའི་སྐལ་བ་དང་མི་ལྡན་པར་གོ་སྟེ། རྗེ་དེ་ཉིད་ཀྱི་སྒྲིབ་པ་ཐམས་ཅད་སྤངས། འཁྲུལ་པ་ཐམས་ཅད་ཞིག་པའི་མགུར་ལས། ཨེ་མ་ཁམས་གསུམ་འཁོར་བའི་ཆོས། །མེད་བཞིན་སྣང་བ་ངོ་མཚར་ཆེ། །ཞེས་འབྱུང་བའི་ཕྱིར་དང༌། ཁྱེད་ཀྱིས་བཞེད་པའི་ལྟ་བ་རྣམ་དག་དེ་རྗེ་མི་ལས་རྟོགས་པ་ཡིན་ན། རྗེ་དེ་ཉིད་ཀྱི་མགུར་ལས།
ཨེ་མ་ཁམས་གསུམ་འཁོར་བའི་ཆོས། །
ཡོད་ཅིང་ཚད་གྲུབ་ངོ་མཚར་ཆེ། །ཞེས་པའམ།
ཐ་སྙད་ཚད་གྲུབ་ངོ་མཚར་ཆེ། །
ཞེས་གང་རུང་ཞིག་འབྱུང་རིགས་པའི་ཕྱིར། གཞན་ཡང་སྐྱེ་བ་ཉི་ཤུ་རྩ་ལྔར་འཇམ་དབྱངས་ཀྱིས་ཡོངས་སུ་འཛིན་པར་མཛད་པའི་ཆོས་རྗེ་ས་སྐྱ་པཎྜི་ཏ་པ་མུ་སྟེགས་ཀྱི་སྟོན་པ་ཚངས་པའི་རིག་པ་གྲུབ་པ་ཚར་བཅད་པ་དེས་ཀྱང་ཁྱེད་བཞེད་པའི་ཟླ་གྲགས་ཀྱི་དགོངས་པའི་ཕྲ་གསང་མ་རྟོགས་པར་ཟད་དེ། དེས་ནི་ཚད་མའི་ལུགས་དེ་བྱེ་མདོའི་སེམས་ཙམ་རྣམ་བདེན་པ། དབུ་མ་རང་རྒྱུད་པ་ཕལ་ཆེར་ཡང་ཀུན་རྫོབ་ཐ་སྙད་དུ་ཡང་བསླུ་བ་མེད་པའི་ཚད་མ་ཁས་ལེན་ལ། ཕལ་ཆེར་བའི་སྒྲས། རང་རྒྱུད་པ་ཁ་ཅིག་རྣམ་བརྫུན་པ་དང་སྒོ་བསྟུན་ནས་ཐ་སྙད་བསླུ་ཆོས་སུ་འདོད་ཅིང༌། ཟླ་གྲགས་བཞེད་པའི་དབུ་མ་ཐལ་འགྱུར་བ་མཆོག་གི་ལུགས་ལ་ནི་ཀུན་རྫོབ་ཐ་སྙད་དུའང་མི་བསླུ་བ་དང༌། དེ་ལ་ཚད་མ་ཡོད་པ་དང་ཚད་མས་གྲུབ་པར་མ་གསུངས་པའི་ཕྱིར། རྗེ་དེ་པས་ཇི་སྐད་དུ།
དབུ་ཚད་གཉིས་ཀྱི་ཁྱད་པར་ནི། །
ཐ་སྙད་དུ་ཡང་མི་བསླུ་བ། །
འདོད་པ་ཚད་མའི་ལུགས་ཡིན་ཏེ། །
རང་རྒྱུད་ཕལ་ཆེར་དེ་དང་མཐུན། །
ཅེས་འབྱུང་བས་སོ། །ཁྱད་པར་སངས་རྒྱས་སེང་གེ་རབ་གསལ་གྱི་རྣམ་འཕྲུལ་ཁ་ཆེ་པཎ་ཆེན་ཤཱཀྱ་ཤྲཱི་དེས་ནི། དཔལ་ལྡན་ཟླ་བའི་ལུགས་ཀྱི་དབུ་མའི་རྟོགས་པ་ཁྱད་པར་ཅན་དེའི་དྲི་ཙམ་ཡང་མི་བྲོ་བར་ཟད་དེ། དེས་སྤྱིར་ཐེག་པ་ཆེན་པོའི་རིགས་ལ་ལས་དང་པོ་པ་དང༌། དབང་པོ་མཆོག་ཏུ་གྱུར་པ་གཉིས་ལས། དང་པོ་ལ་ཆོས་ཐམས་ཅད་གཟོད་ནས་མི་སྐྱེ་བར་བསྟན་ན་སྐྲག་པ་སྐྱེ་ཡིས་དོགས་ཏེ། ཆོས་ཐམས་ཅད་མེད་བཞིན་སྣང་བ་སྒྱུ་མ་དང་རྨི་ལམ་ལྟར་བསྟན་ནས། དེའི་བློ་སྦྱངས་ཟིན་པའི་དབང་པོ་མཆོག་ལ་ཆོས་ཐམས་ཅད་རྨི་ལམ་སྒྱུ་མ་ལྟ་བུ་ལས་ཀྱང་བཟླས་ཏེ་སྣང་ཙམ་ཉིད་ནས་རང་བཞིན་གྱིས་གྲུབ་པ་འགའ་ཡང་མི་དམིགས་པ་ནམ་མཁའི་མཚན་ཉིད་ཅི་ལྟ་བ་དེ་ལྟར་རོ་ཞེས་འདོམས་པ་ལས་སྟོང་ཉིད་རྟོགས་པའི་ཆེད་དུ་ཀུན་རྫོབ་ཚད་གྲུབ་བསྟན་པ་མ་ཡིན་ཏེ། དེའི་ཚུལ་བརྗོད་ན་ཁ་ཅིག་འདི་ལྟར་དོགས་ཏེ། མ་རིག་བསླད་དབང་གིས་བྱུང་བའི་ཡུལ་ཕྱི་དང་ཡུལ་ཅན་ནང་དུ་བདེན་པར་སྣང་བ་འདི་ཆོས་ཅན། ཇི་ལྟར་ཕྱི་ནང་དུ་སྣང་བ་ལྟར་བདེན་པ་ཉིད་དུ་གྲུབ་པར་ཐལ། བསླད་དབང་གིས་བྱུང་བའི་ཡུལ་དང་ཡུལ་ཅན་ཕྱི་དང་ནང་དུ་བདེན་པ་ཉིད་དུ་སྣང་བའི་ཕྱིར་རྨི་ལམ་བཞིན།
ཡང་མ་རིག་པའི་བསླད་དབང་གིས་བྱུང་བའི་ཡུལ་ཡུལ་ཅན་བདེན་པར་དོན་བྱེད་པ་ཅན་དུ་སྣང་བ་འདི་ཆོས་ཅན། ཅི་བདེན་དོན་བྱེད་པ་ཅན་དུ་སྣང་བ་ལྟར་བདེན་པ་ཉིད་དུ་གྲུབ་པར་ཐལ། རྡེའུ་དང་ཤིང་བུ་ལ་སྔགས་དབང་གིས་བྱུང་བའི་རྟ་གླང་བདེན་པའི་དོན་བྱེད་པ་ཅན་ཉིད་དུ་སྣང་བའི་ཕྱིར། སྒྱུ་མའི་ཁང་བཟང་བཞིན་ཅེ་ན། རྟགས་དེ་དག་ནི་དཔེ་ལ་རྗེས་སུ་མི་འགྲོ་བ་ཉིད་ཀྱིས་བསྒྲུབ་བྱ་དེ་སྒྲུབ་བྱེད་དུ་ག་ལ་འགྲོ་སྟེ། རྨི་ལམ་དང་སྒྱུ་མ་དག་ལ་ཕྱི་དང་ནང་དུ་དོན་བྱེད་པ་ཅན་དུ་བདེན་པར་སྣང་བ་ཙམ་ལས་སྣང་བ་ལྟར་བདེན་པ་ཉིད་དུ་གྲུབ་པ་མེད་པ་ཉིད་ཀྱི་ཕྱིར།
དེས་ན་བདེན་གཉིས་ཀྱིས་བསྡུས་པའི་ཆོས་ཐམས་ཅད་ལ་རིགས་ཤེས་ཀྱི་ཚད་མ་དང་འཕགས་པའི་གཟིགས་ངོ་ན་ཆོས་ཅན། རྨི་ལམ་དང་སྒྱུ་མ་ལྟར་ཕྱི་དང་ནང་དུ་བདེན་པ་དོན་བྱེད་པའམ་བདེན་པར་གྲུབ་པ་ལྟ་ཅི་སྨོས། བདེན་པར་སྣང་བ་ཙམ་ཡང་ཡོད་པ་མ་ཡིན་ཏེ། དེའི་ངོར་ཆོས་དེ་ཐམས་ཅད་སྐྱེ་འགག་སོགས་དང་བྲལ་བའི་རང་བཞིན་སྟོང་པ་ཉིད་འོད་གསལ་བ་ཉིད་ལ་གཞན་གང་གིའང་དམིགས་མྱོང་དང་བྲལ་བའི་ཕྱིར་ནམ་མཁའ་ལྟ་བུའོ་ཞེས་ལེགས་པར་གདམས་པར་མཛད་ལ། འོ་ན་རྨི་ལམ་དང་སྒྱུ་མ་ཡང་དཔྱད་ན་དེ་དང་དེར་མ་གྲུབ་པ་དང༌། ཇི་ལྟར་སད་དུས་ཀྱི་ཆོས་ཀྱང་སྣང་བ་ལྟར་དེ་དང་དེར་མ་གྲུབ་པ་གཉིས་དཔེ་དོན་དུ་སྦྱར་རོ་ཞེ་ན། དེ་ལྟར་དཔེ་དོན་དུ་སྦྱར་ནས་ཆོས་ཐམས་ཅད་རང་བཞིན་མེད་པར་སྒྲུབ་པ་ནི་ལུགས་ལས་འབྱུང་བ་ཡིན་མོད་ཀྱང༌། བྱིས་པ་དག་བསླད་ངོར་རྨི་ལམ་དང་སྒྱུ་མ་དེར་བདེན་ཆོས་སུ་བལྟ་བ་ཡོད་པ་དེ་ཇི་ལྟ་བར་བདེན་གཉིས་ཀྱི་ཆོས་ཐམས་ཅད་ལ་སྐྱེ་འཕགས་དག་དཔྱད་ངོའི་མཉམ་གཞག་ཡེ་ཤེས་ངོར་བདེན་ཆོས་སུ་བལྟ་སྲིད་པས་དཔེ་དོན་དུ་མི་སྦྱོར་ཞེས་གསུངས་པ་ནི། རྗེ་དེ་ཉིད་ཀྱིས།
རྨི་ལམ་་་་་་༌། །
༼ཡང་ཚིག་འདི་གོ་སླ་བར་བརྗོད་ན་སྣང་གྲགས་འཁོར་འདས་ཀྱིས་བསྡུས་པའི་ཆོས་འདི་ཐམས་ཅད་ཆོས་ཅན་རྨི་ལམ་ལྟར་གྱི་རོལ་ཡུལ་དུ་བདེན་པར་སྣང་བ་ལྟར་བདེན་པར་གྲུབ་པ་དང༌། སྒྱུ་མ་ཙམ་དུ་བདེན་པའི་དོན་བྱེད་པར་སྣང་བ་ལྟར་བདེན་པར་གྲུབ་པ་མ་ཡིན་ཏེ། ཆོས་དེ་ཐམས་ཅད་རང་བཞིན་རྣམ་པར་དག་པ་འོད་གསལ་བ་ཉིད་ཀྱི་ཕྱིར། ནམ་མཁའི་མཚན་ཉིད་བཞིན་དེ་ལྟར་གྲུབ་པས་སྣང་སྲིད་འཁོར་འདས་ཀྱིས་བསྡུས་པའི་ཆོས་འདི་ཐམས་ཅད་ལ་ཐ་སྙད་པའི་ཚད་མ་ལ་དོན་བྱེད་པར་སྣང་བ་ལྟར་མི་བསླུ་བའི་ཆ་འདི་གདོད་ནས་སྟོང་པ་ཉིད་དུ་གསལ་བར་གསུངས་པ་ཉིད་ཀྱི་ཕྱིར། རྗེ་ཙོང་ཁ་པའི་ཀུན་རྫོབ་ཀྱི་ཐ་སྙད་ཚད་གྲུབ་རྟགས་ཀྱི་དགག་བྱ་མ་ཡིན་ནོ་ཞེས་འཆད་པ་དེ་ལུང་རིགས་དྲི་མ་མེད་པ་འདི་དག་གིས་ནོར་བ་བླ་ན་མེད་པར་བསྟན་པ་ཡིན་ནོ། །མཆན།༽
་་་་་་་་་་་་་་་ལྟ་བུར་ཕྱི་རོལ་མིན། །
སྒྱུ་མ་ལྟ་བུར་བདེན་དོན་མིན། །
ནམ་མཁའ་ལྟ་བུར་མཚན་ཉིད་བྲལ། །
ཆོས་ཀུན་རང་བཞིན་འོད་གསལ་བའོ། །
ཞེས་གསུངས་སོ། །ངག་དོན་བསླད་ངོ་ན་རྨི་ལམ་གྱི་ཕྱི་རོལ་དོན་དང་སྒྱུ་མ་བདེན་དོན་ལྟར་འཁྲུལ་དབང་གིས་སྣང་བ་དང་དེར་འཛིན་པ་འབྱུང་བར་སྲིད་པ་དེ་དང༌། བདེན་གཉིས་ཀྱིས་བསྡུས་པའི་ཆོས་འདི་ཐམས་ཅད་ལ་རང་གི་གནས་ཚུལ་ལམ་ཇི་ལྟར་བརྟགས་པའི་དོན་ཐོས་བསམ་སྒོམ་པའི་ཤེས་རབ་ཀྱིས་ཡང་དག་པར་སེམས་པའི་ངོ་ན། སླད་བྱེད་མ་རིག་པ་ཉིད་རང་བཞིན་གྱིས་གྲུབ་པར་དཔྱད་མི་བཟོད་ན། དེས་བསླད་ཆོས་ཀྱིས་ཡུལ་ཕྱི་དོན་དང་ཡུལ་ཅན་བདེན་དོན་དུ་གྲུབ་པ་མི་སྲིད་པས། དེ་ལ་ཕྱི་དོན་བདེན་དོན་དུ་འཛིན་པའི་བློ་སྐྱེ་མི་སྲིད་པས་དེ་གཉིས་མཚུངས་པའི་གོ་སྐབས་ག་ལ་ཡོད།
དེས་ན་བདེན་གཉིས་ཀྱི་ཆོས་ཐམས་ཅད་ལ་ཚུར་མཐོང་ཐ་སྙད་པའི་ཚད་མ་སྣང་བཏགས་ལྟར་མ་གྲུབ་པའི་རྟོགས་པ་ཁྱད་པར་ཅན་རྒྱུད་ལ་སྐྱེས་པའི་དུས་དེར་ནི་ཆོས་ཐམས་ཅད་རང་བཞིན་སྟོང་པ་ཉིད་དུ་འོད་གསལ་བ་འདི་ལ་རྫོགས་པའི་སངས་རྒྱས་ཇི་སྙེད་པ་བྱོན་ཀྱང་ལྟ་བ་ལ་བསྒྱུར་དུ་མི་བཏུབ། ཕྱི་ནང་གི་པཎྜི་ཏ་འབུམ་ཕྲག་གིས་བརྩད་ཀྱང་ཀླན་ཀ་མི་འཇུག །དངོས་པོའི་སྒྲོག་གྲོལ། འཁྲུལ་པའི་མཚང་རིག །རྟོག་དཔྱོད་ཀྱིས་འབད་པའི་ཤ་ཐང་ཞིག་ཙ་ན། ཉམས་སྣང་ལ་ཤར་བའི་ལྷར་སྣང་འདྲེར་སྣང་གི་ལུང་བསྟན་ལ་ཡིད་ཆེས་སུ་འཛིན་པའི་རེ་དོགས་ཀྱིས་བསླུ་བའི་འཕྲང་ཆེན་པོ་ལས་གྲོལ་བ་ཡིན་ནོ། །
གཞན་ཡང་འཕགས་པ་སྤྱན་རས་གཟིགས་ཀྱི་སྤྲུལ་པའམ་བདག་ཉིད་མི་ཏྲ་ཛོ་ཀི་ལའང་དཔལ་ལྡན་ཟླ་བའི་བཞེད་པ་དཔལ་ཙོང་ཁ་པས་བཀྲལ་བ་དབུ་མའི་ལྟ་བ་དེ་ཆ་ཙམ་ཡང་རྟོགས་པའི་འོས་སུ་གྱུར་པ་མིན་ཏེ། རྗེ་དེས་ནི་ཀུན་རྫོབ་ཀྱི་སྣང་བ་ཐམས་ཅད་རང་གི་སེམས་ཙམ་དང༌། རང་གི་སེམས་ཀུན་རྫོབ་པ་འདི་ནི་ཚད་གྲུབ་ལྟ་ག་ལ་འཚལ། གཅིག་ཏུ་མི་བདེན་པར་བརྫུན་པ་འཇའ་ཚོན་ལྟ་བུ་དང༌། དེའི་ངང་ལ་གང་སྣང་ཐམས་ཅད་ཀྱང་བདེན་མེད་བརྫུན་པ་དེ་ཡིན་པ་དང༌། བརྫུན་པའི་སྣང་སེམས་དེ་ནི་ཡུལ་གང་དུའང་མ་ཤར། ཆོས་གང་གི་ངོ་བོར་ཡང་མ་སྐྱེས། མ་སྐྱེས་པ་ཉིད་ཀྱིས་སྣང་ཙམ་ནི་སྐྱེ་བ་ལྟར་སྣང་སྟེ། གཟུགས་བརྙན་ལ་སོགས་པ་དང་འདྲའོ་ཞེས་གདམས་པ་ནི་རྗེ་དེ་ཉིད་ཀྱི་རང་སེམས་མདུད་གྲོལ་གྱི་མགུར་ལས།
སྣ་ཚོགས་སྣང་བ་རང་གི་སེམས། །
དེ་ནི་སྤྲུལ་པའི་ཚོང་འདུས་བཞིན། །
རང་སེམས་དབང་པོའི་གཞུ་འདྲ་བ། །
གཉུག་མ་འོད་གསལ་ལྷུན་གྱིས་གྲུབ། །
གང་ཤར་ཐམས་ཅད་དེ་ཡིན་ཏེ། །
དེ་ནི་གང་དུའང་མ་ཤར་བའོ། །
དེ་ཕྱིར་གང་སྐྱེས་དེ་མ་སྐྱེས། །
མ་སྐྱེས་པ་ཉིད་སྐྱེ་བའི་ཚུལ། །
མེ་ལོང་གཟུགས་དང་པི་ཝཾ་སྒྲ། །
དགེ་སློང་སྤྲུལ་པ་རྫུ་འཕྲུལ་བཞིན། །
ཡོད་དང་མེད་དང་སྐྱེ་འགག་དང༌། །
འགྲོ་འོང་མཚན་ཉིད་རྟོགས་པར་གྱིས། །
ཞེས་གསུངས་པའི་༼བློ་གྲོས་ཀྱི་མཐུ་སྟོབས་ཅན་ཆོས་འཁོར་ལོ་ཙཱས་ཀྱང༌། མཐུན་སྣང་མེད་དང་ཆོས་ཅན་ཚད་གྲུབ་འགལ། །ཅེས་སོགས་སྔ་མ་ལས་འགལ་ཆེན་བཅོ་བརྒྱད་བྱས་པའི་གཅིག་ཡིན་ལ། དེའང་ཞེན་དོན་ལ་བསྙེགས་ན་རང་གཞན་ཐུན་མོང་བའི་ཚད་མས་ཆོས་ཅན་གང་ཡིན་ཚད་མས་གྲུབ་ན་གྲུབ་གོ་ཆོད་ཀྱང༌། སྣང་གཞི་ཐུན་མོང་བ་མེད་ན་རང་གཞན་སོ་སོ་ལ་རང་གཞན་ཚད་མ་དེ་རང་གཞན་དེ་ལས་གོ་བཟློག་ལ་ཚད་མིན་དུ་འགྱུར་བ་ཞིག་ཡོད་པས། ཤེས་བྱའི་གཤིས་ལ་ཚད་མས་གྲུབ་ན་གཅིག་ལ་ཚད་མ་དེ་ཅིག་ཤོས་ལ་ཚད་མིན་དུ་འགྲོ་མི་རིགས་པས་ཆོས་ཅན་མཐུན་སྣང་མེད་པས་ཆོས་ཅན་ཚད་གྲུབ་ལ་གནོད་བྱ་བར་བཤད་ན་གོ་བ་བཟང་བར་འགྱུར་ལ། ལོ་ཙཱ་བ་རང་གི་གཞུང་དེ་ལ་རང་འགྲེལ་བྱས་པ་དེ་ནི་དགེ་ལུགས་པས་སློབ་དཔོན་ལེགས་ལྡན་གྱིས་འདོད་པ་ཡིན་ཟེར་བ་ཞིག་ཟླ་གྲགས་ཀྱི་འགོག་ཚུལ་ཡིན་ཟེར་བ་ཞིག་ལ་ཕུལ་འདེད་མཛད་ནས་ཟླ་གྲགས་ཀྱི་རིགས་པ་དེ་ལྟར་ཡིན་ན་དེ་ལ་ཁྱབ་པ་མེད་ཚུལ་ཞིག་བཀོད་འདུག་ཀྱང་རིགས་ལམ་མ་བྱང་བ་རྣམས་ཀྱིས་རྟོགས་པར་དཀའ་བར་སྣང་ངོ༌། །མཆན།༽ཕྱིར་རོ། །མདོར་ན་ཀུན་རྫོབ་པའི་ཆོས་ཀྱི་མཚན་མཚོན་གཞི་གསུམ་ཆར་ཚད་གྲུབ་ཏུ་ཡོད་པ་མིན་ཅིང༌། དག་པ་དང་མ་དག་པའི་སེམས་ཀྱིས་ཇི་ལྟར་བཏགས་པ་གོམས་པ་ཙམ་ལ་བལྟོས་ནས་འབྱུང་བའམ་སྣང་བ་ལས་གཞན་པའི་ཆོས་དེ་གྲུབ་ཏུ་ཡོད་ཡིན་དུ་མེད་པ་དང༌། ཁྱད་པར་འཁོར་བའི་ཆོས་སུ་གྱུར་པའི་ཀུན་རྫོབ་བདེན་པ་ནི། གློ་བུར་དྲི་མའི་སེམས་བག་ཆགས་རྟོག་པས་ཕར་བཞག་གི། རྒྱུ་འབྲས་སུ་སྣང་བ་མ་གཏོགས་ཐ་སྙད་ཀྱི་ཚད་མས་གྲུབ་པའི་དོན་བྱེད་ནུས་སུ་མེད་པ་འདི་ནི་ཟབ་མོ་སྔགས་ཀྱི་ཐེག་པ་མཐར་ཐུག་པའི་དགོངས་པ་ཡང་འདིར་གནས་ཏེ། འགྲེལ་ཆེན་དྲི་མེད་འོད་དུ། གློ་བུར་བའི་སེམས་ཀྱི་བག་ཆགས་ཀྱི་དབང་གིས། འདིར་ཕུང་པོ་དང་ཁམས་སྐྱེ་མཆེད་ཀྱི་མིང་དུ་བཏགས་པའོ། །གློ་བུར་པའི་སེམས་ཀྱི་བག་ཆགས་དེའི་དབང་གིས་སེམས་བདེ་བ་དང་སྡུག་བསྔལ་གྱི་ཚོར་བ་ལ་རབ་ཏུ་འཇུག་གོ །
ཞེས་འབྱུང་བས། ཀུན་རྫོབ་ཚད་གྲུབ་མེད་ཀྱང་བདེ་སྡུག་གི་ཚོར་བ་བསྙོན་མེད་དུ་མྱོང་བ་ནི་ལོག་པར་བསླད་པའི་བག་ཆགས་ཀྱི་མཐུ་ལས་ཡིན་གྱི། ཚད་མར་གྱུར་པའི་མྱོང་ཤེས་མཚན་ཉིད་པ་ནི་ཡོད་པ་མ་ཡིན་ནོ། །ཁྱད་པར་རྩོད་མེད་ཀྱི་རྒྱལ་བ་རྒོད་ཚང་པ་དེ་ཡང་དབུ་མའི་ལྟ་བ་རྟོགས་པ་མ་ཡིན་པར་འགྱུར་ཏེ། ཀུན་རྫོབ་ཚད་གྲུབ་བདེན་སྟོང་གི་ཁྱད་པར་དུ་བྱས་པ་མ་གཟིགས་པའི་ཕྱིར། རྗེ་དེའི་གསུང་གིས། སྣང་སྟོང་ཐ་དད་མེད་པར་རྟོགས་པའི་གདེང་གིས་སྣང་བ་ལས་སྟོང་པ་ལོགས་སུ་མི་འཚོལ་བའི་སོ་མ་ཡིན། དུས་དེར་དངོས་འཛིན་དང་སྟོང་འཛིན་རྩ་བ་ནས་དག་འགྲོ། །ཞེས་གསུངས་སོ། །
མདོར་ན་སྟོན་པ་བདེ་བར་གཤེགས་པ་ཐུགས་རྗེ་ཅན་དེས་ནི་ཐེག་པ་ཆེན་པོའི་སྐལ་བ་མཆོག་ཏུ་གྱུར་པ་རྣམས་ལ་བདེན་གཉིས་ཀྱིས་བསྡུས་པའི་ཆོས་ཐམས་ཅད་ཟབ་མོ་སྟོང་པ་ཉིད་དུ་འོད་གསལ་བ་མི་སྐྱེ་བའི་ཆོས་ཉིད་དུ་བརྗོད་པ་འདི་ལ་སྐལ་བ་དང་ལྡན་པ་དག་སྐྲག་པ་དང་བསྔངས་པ་ཐམས་ཅད་སྤངས་ཏེ་བཟོད་པ་ཆེན་པོ་ཐོབ་པར་གྱིས་ཞེས་གདམས་པ་ཡིན་ལ། ཤར་ཙོང་ཁ་པ་ཆེན་པོས་ནི། ཐེག་པ་ཆེན་པོའི་སྐལ་བ་མཆོག་ཏུ་གྱུར་པ་རྣམས་ལ་ཆོས་ཐམས་ཅད་ཐ་སྙད་ཀྱི་ཚད་མས་གྲུབ་པ་དང༌། ཀུན་རྫོབ་པའི་ཆོས་ང་ཙམ་པ་སོགས་ཐ་སྙད་བསྙོན་མི་ནུས། དེ་དང་དེ་གྲུབ་ཏུ་ཡོད་པ་དང༌། བདེན་སྟོང་སྟོང་ཉིད་དོན་དམ་དུ་ཡོད་པ་དང༌། ཀུན་རྫོབ་རང་ས་ན་མི་བསླུ་བར་མི་སྟོང་ཞིང་དོན་བྱེད་ནུས་ཀྱི་ཚད་གྲུབ་ཏུ་ཡོད་པ་ལ་སྐྲག་པ་དང་བསྔངས་པ་ཐམས་ཅད་སྤངས་ཏེ་བཟོད་པ་ཆེན་པོ་ཐོབ་པར་གྱིས་ཞེས་ཕ་ནི་ཁྱད་པར་བ་ཡིན་ལ། གནས་སྐབས་སུ་འགལ་བ་ལྟར་སྣང་ཡང༌། མཐར་ཐུག་ནི་ལུགས་ཕྱི་མ་འདི་ཐུབ་མཆོག་ཉིད་ཀྱི་དགོངས་དོན་མཆོག་ཏུ་དབུགས་འབྱིན་པའི་སྲོལ་ཞིག་གོ །
གཉིས་པ་རྨི་ལམ་སྒྱུ་མ་ལ་གོ་བར་བྱ་བ་དང༌། ཉམས་སུ་ལེན་པའོ། །དང་པོ་༼གོ་བར་བྱ་བ་༽ནི།
བཀའ་བརྒྱུད་རིན་པོ་ཆེའི་གསུང་གིས། རྨི་ལམ་ལམ་གྱི་ཚོད་འཛིན་ཅེས་གསུངས་པའི་ཚོད་ཇི་ལྟར་འཛིན་པ་ལ་རབ་འབྲིང་ཐ་མ་གསུམ་གྱི། རབ་ནི། གཏུམ་མོ་ལེགས་པར་བསྒོམས་པས་དྷཱུ་ཏིར་དཀར་དམར་སྒྲ་གཅན་གསུམ་ཆ་མཉམ་དུ་དག་པར་བཞུ་བཏུལ་བྱས་པའི་སྣང་གསུམ་འོད་གསལ་དུ་ཐིམ་པ་དེས་སད་དུས་དང་སྙོམས་འཇུག་གི་ཐིག་ལེའི་གནས་སྐབས་སྦྱངས་ནས། དེ་གཉིད་དུས་སུའང་ལེགས་པར་སྦྱར་བས་གཉིད་ཀྱི་ཐིག་ལེའི་གནས་སྐབས་སྦྱངས་པས་ཐམས་ཅད་སྟོང་པ་འོད་གསལ་ཆོས་སྐུ་མངོན་དུ་བྱེད་ལ། དེའི་ངང་ནས་སྒྱུ་ལུས་ཀྱི་སྐུ་རླུང་སེམས་ལས་གྲུབ་པ་རྨི་ལམ་ཙམ་དུ་སྤྲུལ་བསྒྱུར་ལ་རང་དབང་ཐོབ་པར་བྱས་ནས་རྨི་ལམ་གྱི་ཐིག་ལེའི་གནས་སྐབས་སྦྱངས་ཤིང་སླར་ཡང་ཐུགས་ཆོས་སྐུ་འོད་གསལ་བར་ཞུགས་ཤིང༌། སྐུ་སྒྱུ་མའི་ལུས་མཚན་དང་དཔེ་བྱད་འབར་བར་ལྡང་བ་གཉིས་ཟུང་དུ་འཇུག་ཐུབ་པའི་རྨི་ལམ་གྱི་མཚན་མ་བྱུང་ན། ཚེ་འདི་ཉིད་ལ་ལམ་གྱི་བྱ་བ་བྱས་ནས་མཆོག་གི་དངོས་གྲུབ་ཐོབ་པ་ཡིན་ཏེ། འདུས་པ་རྩ་རྒྱུད་ལས།
བྱང་ཆུབ་ཡེ་ཤེས་མཆོག་ཐོབ་པས། །
སངས་རྒྱས་འོད་ནི་བཟང་པོར་མཐོང༌། །
སངས་རྒྱས་རྫོགས་ལོངས་སྤྱོད་པ་ཡི། །
སྐུར་ཡང་བདག་ཉིད་མྱུར་དུ་མཐོང༌། །
སེམས་ཅན་ཆེན་པོ་ཁམས་གསུམ་པས། །
མཆོད་པ་བྱེད་པར་དེ་མཐོང་ངོ༌། །
ཡེ་ཤེས་ཆེན་པོ་འོད་འདྲའི་གཟུགས། །
སངས་རྒྱས་བྱང་ཆུབ་སེམས་དཔའ་ཡིས། །
འདོད་པའི་ཡོན་ཏན་ལྔ་རྣམས་ཀྱིས། །
རྟག་ཏུ་མཆོད་པ་བྱེད་པར་མཐོང༌། །
རྡོ་རྗེ་སེམས་དཔའི་གཟུགས་ཆེན་དང༌། །
གྲགས་པ་ཆེན་པོ་རྡོ་རྗེའི་ཆོས། །
གསང་བ་རྡོ་རྗེ་གྲགས་པ་ཆེར། །
རྨི་ལམ་དག་ལ་རང་གཟུགས་མཐོང༌། །
བྱང་ཆུབ་སེམས་དཔའ་རྡོ་རྗེ་ཅན། །
སངས་རྒྱས་ཆེན་པོར་ཕྱག་འཚལ་བའི། །
རྨི་ལམ་འདི་འདྲ་མཐོང་གྱུར་པ། །
སྐུ་གསུང་ཐུགས་ཀྱི་དངོས་གྲུབ་སྟེར། །
ཞེས་གསུངས་སོ། །འབྲིང་ནི། ད་ལྟ་གཏུམ་མོ་དང་འོད་གསལ་སྒོམ་སྟོབས་ཀྱིས་གཉིད་ཀྱིས་སྟོང་པ་གཞི་ཇི་ལྟ་བ་ཟིན་ནས་རྨི་ལམ་སྒྱུ་ལུས་སུ་ལྡང་ཐུབ་ན། འཆི་སྲིད་ཀྱི་འོད་གསལ་ཇི་ལྟ་བ་བཞིན་ཟིན་ནས་བར་དོ་ལོངས་སྤྱོད་རྫོགས་སྐུར་འཚང་རྒྱ་བའི་རྨི་ལམ་གྱི་མཚན་མ་འབྱུང་བ་ནི། དེར།
རྡོ་རྗེ་ལས་བྱུང་སྣ་ཚོགས་པའི། །
རྨི་ལམ་དྲི་མ་མེད་མཐོང་ནས། །
སྐུ་གསུང་ཐུགས་ཀྱི་རྡོ་རྗེ་ལས། །
སྐྱེས་པ་བླ་མེད་འགྲུབ་པར་འགྱུར། །
ཞེས་གསུངས་ལ། ཐ་མ་ཡང་ད་ལྟ་བ་གཉིད་ཀྱི་སྟོང་པ་གཞི་འོད་གསལ་དུ་ཟིན་ཀྱང༌། རྨི་ལམ་གྱི་ལུས་སྒྱུ་ལུས་མཚན་ཉིད་པར་ལྡང་མ་ཐུབ་ཅིང༌། རྗེས་མཐུན་པ་ཙམ་བསྐྱེད་ནུས་ནའང༌། གསང་སྔགས་སྤྱོད་པའི་རིག་པ་འཛིན་པའི་གནས་ལྟ་བུར་སྨོན་ལམ་དང༌། རླུང་སེམས་ཀྱི་འཕེན་པ་ལས་རུང་གིས་སྐྱེ་བ་བླངས་ནས་དེར་འཚང་རྒྱ་བའི་མཚན་མ་ནི། དེར།
རྒྱན་རྣམས་ཐམས་ཅད་ཡོངས་རྫོགས་པའི། །
ལྷ་ཡི་བུ་མོ་ཡིད་འོང་དང༌། །
ཁྱེའུ་བུ་མོ་དག་མཐོང་ན། །
དེ་ནི་དངོས་གྲུབ་འཐོབ་པར་འགྱུར། །
ཕྱོགས་བཅུའི་སངས་རྒྱས་ཐམས་ཅད་ཀྱང༌། །
ཞིང་ན་བཞུགས་པ་ངེས་པར་མཐོང༌། །
ཐུགས་ནི་དགྱེས་པར་གྱུར་ནས་ཀྱང༌། །
ཆོས་མཛོད་ཡིད་དུ་འོང་བ་སྩོལ། །
ཆོས་ཀྱི་འཁོར་ལོས་སྒྱུར་བའི་ལུས། །
སངས་རྒྱས་ཀུན་གྱིས་ཡོངས་བསྐོར་བ། །
བསམ་གཏན་རྡོ་རྗེ་ལ་གནས་པའི། །
དམ་ཚིག་སྦྱོར་བས་མཐོང་བར་འགྱུར། །
ཀུན་དགའ་ར་བ་སྐྱེད་མོས་ཚལ། །
ལྷ་ཡི་བུ་མོ་སོགས་པས་བརྒྱན། །
སངས་རྒྱས་ཀུན་གྱིས་བྱིན་བརླབས་པས། །
བསམ་གཏན་དམ་ཚིག་ཅན་གྱིས་མཐོང༌། །
སངས་རྒྱས་བྱང་ཆུབ་སེམས་དཔའ་ཡིས། །
དེ་ནི་མངོན་པར་དབང་བསྐུར་མཐོང༌། །
རིག་འཛིན་རྒྱལ་པོ་ཆེན་པོ་ཡིས། །
མཆོད་པ་བྱས་པ་དེ་མཐོང་ངོ༌། །
ཞེས་གསུངས་སོ། །མདོར་ན་མཚན་མོའི་གཉིད་ཀྱི་འོད་གསལ་ལས་རྨི་ལམ་སྒྱུ་ལུས་སུ་ལྡང་ཅི་ཐུབ་དང༌། སླར་ཡང་དེ་འོད་གསལ་དུ་གཞུག་པ་ལ་དབང་ཅི་འབྱོར་དང༌།༼རྨི་ལྟས་འདི་ནི་བསྐྱེད་རིམ་གྲུབ་ནས་གྲུབ་གནས་ཁྱད་འཕགས་སུ་སྐྱེ་བ་བླངས་ནས་རྫོགས་རིམ་ལ་སྦྱངས་ཏེ་དེར་འཚང་རྒྱ་བའི་མཚན་མར་ཡང་གསུངས་སོ། །མཆན།༽ཡང་དེ་ཉིད་ལས་སྒྱུ་ལུས་ཀྱི་སྐུར་ལྡང་ཅི་ཐུབ་དང༌། ཉིན་པར་གཏུམ་མོ་རྣལ་འབྱོར་གྱི་དགའ་བཞིའི་མཐའི་ལྷན་སྐྱེས་ཀྱི་དགའ་བདེའི་གསལ་སྣང་ལ་སྟོང་གཟུགས་ཕྱག་རྒྱ་ཆེན་པོ་རྡོ་རྗེ་སེམས་དཔར་ཤར་བ་གཉིས་ཕན་ཚུན་དུ་ནུས་པ་ཁྱད་པར་ཅན་འདོན་པའི་སྒོ་ནས་སྒྱུ་ལུས་ཀྱིས་བོགས་རྩལ་དུ་འདོན་པ་ཡིན་ཏེ། དཔལ་ནཱ་རོ་པས་རིམ་ལྔ་བསྡུས་གསལ་དུ།
རྨི་ལམ་ལུས་ནི་རྣམ་སྦྱང་ཕྱིར། །
སྒྱུ་མར་མཚོན་པའི་དུས་གང་ལས། །
ཡུལ་སྣང་ཀུན་རྫོབ་གང་འབྱུང་བ། །
སྒྱུ་མ་ལྟ་བུའི་རིམ་པའོ། །
ཞེས་གསུངས་སོ། །འདིར་བཤད་པའི་མཚན་མ་འབྲིང་གིས་མཚོན་པའི་རྣལ་འབྱོར་པ་ལ་དགོངས་ནས། རྗེ་བཙུན་སྒམ་པོ་པས། རྨི་ལམ་ལན་གཅིག་ཟིན་ན་བར་དོ་ངོས་མི་ཟིན་པ་མི་སྲིད་ཅིང༌། དེ་ཟིན་ན་དེར་འཚང་རྒྱ་བ་ཐེ་ཚོམ་མི་བྱ་ཞེས་གསུང་བ་ཡང་འདི་ལ་དགོངས་ཀྱི། ད་ལྟ་གངས་ཅན་གྱི་ཁྲོད་ཀྱི་རི་ཀླུང་ཁྱབ་པར་བཞུགས་པའི་བཀའ་བརྒྱུད་པའི་སྐྱ་བཙུན་ཕོ་མོ་ཐམས་ཅད་ཁོ་བོས་ནི་རྨི་ལམ་ཟིན་པས་བར་དོར་འཚང་རྒྱ་བར་འགྱུར་རོ་ཞེས་གདེང་འཆའ་བར་མཛད་པ་འདི་ནི་དུས་རེ་ཞིག་ན་བསླུས་པར་དོགས་སོ། །སོ་སོར་ཐར་པའི་སྡོམ་པ་དང་བྱང་ཆུབ་ཀྱི་སེམས་ཚེ་རབས་བརྗེས་ཀྱང་མི་གཏོང་བ་སོགས་ཀྱིས་རྒྱུད་ལེགས་པར་དག་པ་ལ་ནི་རྨི་ལམ་རྨི་ལམ་དུ་འདུན་སྟོབས་ཀྱིས་ཟིན་ནས་ཡང་བའི་གནས་ལ་ཡ་ང་བ་མི་འབྱུང་བར་སྦྱངས་པ་ཅན་དེ་ནི། བར་སྲིད་དུའང་འདུན་སྟོབས་ཀྱིས་བར་སྲིད་དུ་ངོ་ཤེས་པས་སྔར་བསྒོམས་བྱང་སེམས་ཀྱི་དགེ་རྩ་ཁྱད་ཅན་གྱིས་རྒྱུད་ཡོངས་སུ་འགྱུར་བའི་སྟོབས་ལས་སྔོན་ལས་ཀྱིས་སྐྱེ་གནས་ངན་པར་འཕངས་པའི་ངན་སོང་གི་སྣང་བ་སོགས་འཆར་ཡང༌། དེ་ལ་སྔངས་སྐྲག་སོགས་ཀྱི་ཡ་ང་བ་ཅི་ཡང་མི་སྐྱེ་བར་དེའི་འཇིགས་པ་ལས་གྲོལ་ཏེ་ཞིང་དག་པར་སྐྱེ་བར་འགྱུར་བའང་ཡོད་དོ་ཞེས་བྱ་བ་ནི་རྗེ་བཙུན་བླ་མ་མཆོག་གི་གསུང་བསླུ་བ་མེད་པའོ། །༼འདི་ལ་དམ་པའི་ཆོས་མངོན་པ་གོང་མར། ཕྱི་རོལ་པའི་བསམ་གཏན་བཞི་ཐོབ་པ་དགྲ་བཅོམ་པའི་ང་རྒྱལ་ཅན་ཞིག་ཤི་ནས་བསམ་གཏན་བཞི་པའི་བར་སྲིད་གྲུབ་པ་ན་དགྲ་བཅོམ་པ་མེད་ཅེས་སྐུར་འདེབས་ཀྱི་ལོག་ལྟ་སྐྱེས་པ་ན། བསམ་གཏན་བཞི་པའི་བར་སྲིད་ལོག་ནས་དམྱལ་བའི་བར་དོ་གྲུབ་པར་གསུངས་པ་ཡིན་ལ། རྒྱུ་མཚན་དེ་འདིར་ཡང་སྦྱར་ན། སྐྱེ་གནས་མྱོང་འགྱུར་དུ་དམྱལ་བར་སྐྱེ་བའི་ལས་ཅན་གྱི་བར་སྲིད་གྲུབ་པ་ན། ད་དམྱལ་བར་སྐྱེ་བ་ཨེ་ཡིན་ནམ་བསམ་པའི་སྔར་གྱི་མི་དགེ་བ་ལ་འགྱོད་སྟོབས་ཀྱི་བཤགས་པ་ལ་སོགས་པའི་དགེ་བ་བྱས་པས། སྐྱེ་གནས་མྱོང་འགྱུར་གྱི་ལས་དེ་ཉམས་སྨད་ནས་མཐོ་རིས་སུ་འཕེན་བྱེད་ཀྱི་ལན་གྲངས་གཞན་ལ་མྱོང་འགྱུར་གྱི་ལས་སྔར་བསགས་ཡོད་པ་དེ་དགེ་རྩ་དེ་སྟོབས་ཀྱིས་གསོས་བཏབ་ནས་མཐོ་རིས་ཀྱི་བར་སྲིད་འགྲུབ་པ་ཡིན་ནོ། །འོ་ན་དམྱལ་བའི་བར་སྲིད་གྲུབ་པའི་སྡིག་ཅན་ཞིག་ལ་དམིགས་ནས་རྗེས་སྒྲུབ་ཀྱི་དགེ་རྩ་བྱས་ན་བར་སྲིད་དེ་ལས་བཟློག་ཐུབ་བམ་ཞེ་ན། ཐུབ་སྟེ། དེ་ལ་དམིགས་ནས་རྗེས་སྒྲུབ་ཀྱི་དགེ་རྩ་བྱེད་པ་པོ་རྣམས་ཀྱི་རྒྱུད་ལ་དགེ་བ་དཔག་མེད་འབྱུང་བ་དེ་ཤི་པོ་དེ་ལ་དམིགས་པའི་རྐྱེན་གྱིས་འབྱུང་བས། ཤི་པོ་དགེ་རྩའི་རྐྱེན་དུ་གྱུར་ནས་དགེ་བ་མང་དུ་བྱེད་པ་དེས་ཤི་པོའི་རྒྱུད་ལ་ངན་སོང་དུ་སྐྱེ་བའི་ལས་སྒྲིབ་དག་བྱེད་ཀྱི་དགེ་རྩ་སྐྱེ་བའི་རྒྱུ་བྱེད་ལ། དེ་སྐྱེས་པ་ན་དེ་ངན་སོང་དུ་སྐྱེ་བའི་ལས་སྒྲིབ་ཉམས་སྨད་ནས་ལན་གྲངས་གཞན་ལ་མཐོ་རིས་སུ་སྐྱེ་བའི་ལས་སྔར་ཡོད་གསོས་བཏབ་ནས་མཐོ་རིས་སུ་སྐྱེ་བ་ཡིན་ནོ། །མཆན།༽
འོ་ན་རྨི་ལམ་རང་གི་རྒྱུ་མཚན་དང་བྱེད་པ་ཇི་ལྟར་ཞེ་ན། སྤྱོད་བསྡུས་ལས། ཅིའི་ཕྱིར་ཡུན་རིང་པོར་གཉིད་ལོག་ནས་ཅིའི་ཕྱིར་ལུས་ཀྱི་ཁོག་པ་བོར་ཏེ་རྨི་ལམ་དུ་སུམ་ཅུ་རྩ་གསུམ་གྱི་གནས་སམ། ཡུལ་ཕྱོགས་གཞན་དག་ཏུ་སོང་ནས་འདོད་པའི་ཡོན་ཏན་ལྔ་ཉམས་སུ་མྱོང་སྟེ། ཡང་ལུས་འདིར་འོངས་ནས་ཅིའི་ཕྱིར་རྨི་ལམ་དགེ་བ་དང་མི་དགེ་བ་མཐོང་བའི་འབྲས་བུ་འཐོབ་པར་འགྱུར། དེ་བཞིན་དུ་གཉིད་ལོག་པའམ་མ་ལོག་པའི་གནས་སྐབས་དག་ན་ཅི་ཐ་དད་པར་མཆིས་སམ། འོན་ཏེ་མ་མཆིས། རྡོ་རྗེ་སློབ་དཔོན་གྱིས་སྨྲས་པ། སེམས་ཅན་ཆེན་པོ་ལེགས་སོ་ལེགས་སོ། །ཐོག་མ་མེད་པའི་རང་བཞིན་ཅན་གྱི་ལུས་ལ་དངོས་པོར་བལྟས་ནས་འཛིན་པ་རྣམས་ཀྱི་ཐེ་ཚོམ་བསལ་བར་བྱ་བའི་ཕྱིར་དང༌། བདག་ལ་བྱིན་གྱིས་བརླབ་པར་བཤད་པ་རྣམ་པར་གསལ་བར་བྱ་བའི་ཕྱིར་རྨི་ལམ་གྱི་མཚན་ཉིད་འདི་རྣམས་འདྲི་བར་བྱེད་པ་ལེགས་སོ་ལེགས་སོ། །
དེ་བས་ན་རྨི་ལམ་གྱི་སྒོ་ནས་གཟུགས་བརྙན་དུ་བཤད་པའི་ལྷའི་སྐུ་ཐམས་ཅད་ཀྱིས་སོ་སོ་རང་རིག་པར་འགྱུར་ལ། རྒྱུད་དང་མདོ་སྡེ་རྣམས་ཀྱི་རྗེས་སུ་འབྲངས་ནས་རབ་ཏུ་རྟོགས་པར་བྱའི། སེམས་རྩེ་གཅིག་པའི་སེམས་ཀྱིས་ཉོན་ཅིག
ཕུང་པོ་ཁམས་དང་སྐྱེ་མཆེད་དབང་སོགས་རྣམས། །
ཤེས་པ་གཉིས་ལ་དེ་འདིར་རབ་འདུས་ནས། །
སྟོང་ཆེན་གྱུར་པས་གང་ཞིག་གཉིད་ལོག་པ། །
རླུང་གི་ཤུགས་ཀྱིས་རྨི་ལམ་མཐོང་བར་འགྱུར། །
རྨི་ལམ་སད་པ་བྱེ་བྲག་གཞན་མེད་པས། །
ཀུན་ཏུ་རྟོག་པས་རྨི་ལམ་འབྲས་འདོད་ལ། །
འགྲོ་བ་ཉིན་མཚན་ཉེ་བར་གཉིད་ལོག་ཅིང༌། །
ས་མཐུག་གྱུར་པ་རབ་ཏུ་རིང་གཉིད་ལོག །
འབྲས་བུ་མ་སྨིན་བྱས་པའི་ལས་རྣམས་ཀྱིས། །
སྐྱེ་འདིར་རླུང་གིས་སླར་ཡང་འཇུག་པར་འགྱུར། །
འབྲས་བུ་སྨིན་པར་འགྱུར་ན་རླུང་འདི་ཉིད། །
འཇིག་རྟེན་འཆི་བ་གཞན་དུ་མྱུར་འགྲོ་འགྱུར། །
ཇི་ལྟར་ཕྱོགས་བཅུར་བཞུགས་པའི་རྒྱལ་དབང་པོ། །
འདི་ཡི་སྐུ་ལ་རྐང་རུས་ཤ་མེད་ཀྱང༌། །
སེམས་ཅན་ཕན་ཕྱིར་ཁམས་ལ་འཇུག་མཛད་ཅིང༌། །
སྤྲུལ་པའི་སྐུ་ཡི་བྱ་བ་མཛད་པ་ཡིན། །
རིམ་པ་འདི་བཞིན་གཉིད་ལོག་སད་པའི་སེམས། །
འབྲས་བུ་འདོད་པའི་རྣམ་རྟོག་དྲ་བ་ཅན། །
དེ་བས་ཆོས་ཀུན་རྨི་ལམ་ལྟ་བུ་སྟེ། །
བདེན་དང་བརྫུན་པ་དག་ཀྱང་ཡོད་མ་ཡིན། །
ཅེས་གསུངས་པ་ལས། དྲི་བ་ནི་ཅིའི་ཕྱིར་ཞེས་སོགས་ནི། རྨི་ལམ་མ་ཤར་བའི་གཉིད་ཡུན་རིང་བའི་རྒྱུ་དྲིས་པའོ། །ཡང་ཅིའི་ཕྱིར་ལུས་ཀྱི་ཁོག་པ་བོར་ཏེ་ཞེས་སོགས་ནི། གཉིད་ལོག་པའི་རྗེས་སུ་རྨི་ལམ་ཤར་བ་ན་ཕུང་ཁོག་སྔར་ཡིད་ལས་རྨི་ལམ་ལུས་ལོགས་སུ་ཕྱེ་བས་ཡུལ་ཕྱོགས་གཞན་དུ་སོང་སྟེ། ཡང་ཕུང་ཁོག་སྔ་མ་འདིར་འོངས་པ་ཅིའི་ཕྱིར་འོངས་ཞེས་སླར་དེ་ལ་འཇུག་པའི་རྒྱུ་དྲིས་པའོ། །ཅིའི་ཕྱིར་རྨི་ལམ་དགེ་བ་དང༌། ཞེས་སོགས་ཀྱིས་རྨི་ལམ་གྱི་ལྟས་བཟང་ངན་གྱི་འབྲས་བུ་སད་དུས་སུ་མྱོང་བའི་རྒྱུ་ཅི་ཡིན་དྲིས་པའོ། །གཉིད་ལོག་མ་ལོག་ཐ་དད་མཆིས་མ་མཆིས་ནི། རྨི་ལམ་བརྫུན་ལ་སད་སྣང་བདེན་པའི་ཁྱད་པར་ཡོད་མེད་དྲིས་པའོ། །
ལན་ནི། ཐོག་མེད་གཉུག་མའི་རང་བཞིན་གྱི་ལུས་ལ་བག་ཆགས་ཀྱིས་ཐག་ཁྲ་ལ་སྦྲུལ་ལྟར་ཤ་ཁྲག་སོགས་ཀྱི་དངོས་པོར་བལྟས་ནས། གཉུག་ལུས་མ་རྟོགས་པ་རྣམས་ཀྱིས་ཐེ་ཚོམ་བསལ་བ་དང༌། བདག་བྱིན་གྱིས་བརླབ་པར་བཤད་པ་དཔེའི་སྒྱུ་ལུས་རྨི་ལམ་གྱི་སྒོ་ནས་གསལ་བར་བྱ་བའི་ཕྱིར་འདི་འདྲི་བ་ལེགས་སོ། །དེའང་ལེགས་དོན་གཅེས་པ་ནི་སྒྱུ་ལུས་ཀྱི་དཔེ་གཞན་རྣམས་ནི་དོན་ལ་སྦྱོར་བ་ཙམ་དུ་ཟད་ཀྱི། ལམ་དུ་མི་སྦྱོར་ལ། དཔེ་འདི་ཉིད་ཀྱིས་ནི་དོན་དུ་གྱུར་པའི་ལམ་ཉིད་དུ་བྱར་ཡོད་པ་ཡིན་པས་གཅེས་པའོ། །
དེའང་རྨི་ལམ་གྱིས་མན་ངག་བསྒོམ་པའི་སྒོ་ནས་གཟུགས་བརྙན་ལྟར་བཤད་པའི་གཉུག་མའི་ལྷའི་སྐུ་རྣལ་འབྱོར་པ་རང་ལ་ཐུན་མོང་མིན་པར་ཤར་བ། རྣམ་པ་ཐམས་ཅད་ཀྱི་མཆོག་དང་ལྡན་པའི་སྐུ་དེ་སོ་སོ་རང་རིག་པའི་ཡེ་ཤེས་ལ་གསལ་བར་འགྱུར་ལ། དེ་ནི་སངས་རྒྱས་ཁོ་ནའི་སྤྱོད་ཡུལ་ཡིན་པས་མདོ་རྒྱུད་ཀྱི་རྗེས་སུ་འབྲངས་ནས་རྟོགས་པར་བྱ་བས་བཤད་ཀྱིས་ཉོན་ཅིག །ལན་དངོས་ནི། དབང་པོ་ཡུལ་བཅས་ཀྱི་འཇུག་པ་བསྡུས་པས་ཕུང་ཁམས་སྐྱེ་མཆེད་རྣམས་སྣང་མཆེད་ཀྱི་ཤེས་པ་གཉིས་ལ་བསྡུས་ཏེ། མ་རིག་པའི་རླུང་གིས་ཡིད་ཀྱི་རྣམ་ཤེས་སྲོག་རྩའི་ནང་གི་གཉིད་སྟུག་གི་ཐིག་ལེ་ནག་པོ་མ་འདྲེས་པར་བྱས་པ་ན། ཡིད་ང་རྒྱལ་ནས་སྟོང་ཆེན་དུ་གཉིད་ལོག་པར་འགྱུར་ལ། ཡུན་རིང་དུ་གཉིད་ལ་འགྲོ་བ་ནི་སྲོག་རྩའི་སྙིང་གའི་སར་རླུང་གི་རྩར་རླུང་སེམས་འདུས་ལ། དེ་ནས་མཆོག་གི་དབུ་མའི་ཆ་ཤས་དང་ཉེ་བ་ན་ཡིད་རླུང་འདུས་པས་གཞི་དུས་ཀྱི་འོད་གསལ་ཕྲ་མོ་ལ་འཇུག་པ་ནི། ༼སྲོག་རྩའི་སྙིང་གའི་ཐད་དུ་འབྱུང་བ་ལྔ་གའི་རྩ་རླུང་ཡོད་ཅིང༌། ལྷག་པར་ནམ་མཁའི་ཁམས་ལྔ་བརྟེན་པའི་རྩ་རླུང་ཡོད་པས་དེར་རླུང་སེམས་འདུས་ན་རྣམ་པར་དག་པའི་སྒྲིབ་བྲལ་གྱི་དཀར་སེར་ནག་དམར་ལྗང་གུའི་ཁ་དོག་ལྔ་འཆར་བ་དང༌། མཆོག་གི་དབུ་མར་རླུང་སེམས་ཐིམ་པས་རྒྱུ་དུས་ཀྱི་འོད་གསལ་ལམ་དུས་ཀྱི་འོད་གསལ་གྱི་ངོ་བོར་སྐྱེ་བའི་སྣང་བ་རྣམ་པར་དག་པ་རྒྱལ་བ་རིགས་ལྔའི་ཁ་དོག་དང་རིགས་དྲུག་པའི་རང་མདངས་སུ་ཤར་བ་རྣམས་གནད་ཡེ་མི་གཅིག་པས་མ་འཁྲུལ་བར་བྱ་དགོས་པ་དང༌། གཉིད་པ་ན་མགྲིན་པའི་སྟོང་པ་བཞིའི་རྩར་རླུང་སེམས་འདུས་པས་གཉིད་ཉམས་ལ་ནམ་མཁའ་སྔོ་སྐྱ་ཤིན་ཏུ་གསལ་བ་ལ་རྒྱང་རིང་པོའི་གཟུགས་སྒྲ་སོགས་ཀྱང་མཐོང་སྙམ་བྱེད་པ་ཡོད་ལ། དེང་སང་བོད་གངས་ཅན་པའི་བསམ་གཏན་པ་རྣམས་འདི་ལ་སྲབ་མོའི་འོད་གསལ་དུ་ངོས་འཛིན་པར་བྱེད་པ་ནི་མཆོག་གི་སྐལ་བ་ལས་རྒྱང་རིང་དུ་གྱུར་པའོ། །མཆན།༽འོད་གསལ་ལ་ཐིམ་པ་ཡིན་ཀྱང༌། ཕལ་པ་ལ་རང་རིག་དྲན་པ་བསྐྱེད་ནུས་ཀྱི་ཉམས་སུ་མི་མྱོང་ལ། འགྲོ་བ་རྣམས་ཉིན་མཚན་དུ་ས་ཁམས་མཐུག་པའི་རླུང་དབང་གིས་གཉིད་རིང་བར་ལོག་ཅིང༌། དེ་ནས་སྲོག་རྩའི་སྙིང་གའི་རླུང་མེ་ཆུའི་རྩར་རླུང་སེམས་འདུས་ན་རླུང་གཡོ་བའི་ཤུགས་ཆེ་བས་རྨི་ལམ་མཐོང་བར་འགྱུར་ཏེ། དེའི་ཚེ་རླུང་དང་རྣམ་རྟོག་དབྱེར་མེད་དུ་ལྡང་བས་སད་མ་སད་ཀྱི་བྱེ་བྲག་མེད་པར་འཁྲུལ་ཏེ། རྣམ་རྟོག་གི་རྒྱུ་རྨི་ལམ་གྱི་སྣང་བའི་འབྲས་བུ་ཡང་དེ་ལྟར་དུ་འཆར་རོ། །
དེ་ལྟར་གཉིད་དང་ལྡན་བཞིན་པའི་རྟོག་པ་ཡེ་རླུང་དེ་གཙོ་བོར་མགྲིན་པའི་རྩ་འཁོར་དང༌། གཞན་ཡང་བད་མཁྲིས་རླུང་གསུམ་ལྡན་པའི་རྩ་གནས་ཕྲ་རགས་ཇི་རིགས་སུ་བགྲོད་པ་ན། རིགས་དྲུག་གི་སྣང་བ་རྨི་བ་སོགས་འབྱུང་ལ། ཡེ་རླུང་དབྱེར་མེད་དེ་ལ་ལུས་སྣང་གི་རྣམ་པ་ཞིག་ཀྱང་དེར་འཆར་བ་ཡིན་ནོ། །
དེ་ནས་ཡིད་ལུས་ལས་རགས་ལུས་སུ་འཇུག་པའི་རྒྱུ་ནི་ཚེ་སྔ་མའི་ལས་རྣམས་ཀྱིས་འཕངས་པའི་ཕུང་ཁོག་སྔར་ཡོད་འབྲས་བུ་མ་སྨིན་པའམ་མ་གཏུགས་པའི་སྐབས་སུ་ནི་སྲོག་རྩའི་ནང་གི་རླུང་སེམས་ཕྱིར་བྱུང་ནས་སྐྱེ་བ་འདིའི་དབང་པོ་ཕྱི་རོལ་གྱི་ཡུལ་ལ་སླར་ཡོངས་སུ་འཇུག་པར་འགྱུར་ལ། སྔོན་ལས་ཀྱི་འབྲས་བུ་སྨིན་པ་རྫོགས་པར་གྱུར་ན་རླུང་སེམས་དེ་ཉིད་འཇིག་རྟེན་གྱི་འཆི་བ་འོད་གསལ་དུ་ཞུགས་ཏེ་ལུས་འདི་ལས་གཞན་དུ་མྱུར་དུ་འགྲོ་བར་འགྱུར་རོ། །ཡིད་ལུས་ཕུང་ཁོག་སྔར་ཡོད་ལ་འཇུག་པའི་དཔེ་ནི། རྒྱལ་བའི་ལོངས་སྐུ་ལ་ཤ་ཁྲག་སོགས་མེད་པའི་དྭངས་མ་ཡིན་ཀྱང༌། སེམས་ཅན་ལ་ཕན་པའི་ཕྱིར་ཁམས་རགས་པ་ལ་ཞུགས་ནས་སྤྲུལ་སྐུ་འཛིན་པ་བཞིན་རྨི་ལམ་གྱི་ལུས་ཕྲ་བ་ཡང་ལུས་རགས་པ་འདི་ལ་འཇུག་པ་ཡིན་ནོ། །དེས་ན་གཉིད་ལོག་པའི་དུས་ཀྱི་ཡིད་རླུང་ལ་རྨི་ལམ་དུ་དགེ་མི་དགེ་འབྱུང་བ། དེ་ཉིད་ཀྱི་རིམ་པས་སད་དུས་འབྱུང་བ་ཡང་རྨི་ལམ་གྱི་ལུས་ཕུང་ཁོག་སྔར་ཡོད་ཀྱི་ལུས་ལ་འཇུག་པས་རྒྱུད་གཅིག་ཏུ་རྟོགས་པའི་ཕྱིར། མྱོང་འགྱུར་གྱི་ལས་འབྲས་ལ་སོགས་པའི་བདེ་སྡུག་གི་མཚན་ལྟས་་དང་པོར་རྨི་ལམ་དུ་འབྱུང་བ་དང༌། བདག་དང་ལས་ཐུན་མོང་དུ་བསགས་པའི་རིགས་འགའ་ཞིག་ལ་དགེའམ་མི་དགེ་བའི་མཚན་མ་གསལ་པོའི་ལྟས་ཀྱང་རྨི་ལམ་དུ་འཆར་བ་ནི་ཆར་འབབ་པ་ན་ཉ་འབར་བ་ལྟ་བུ་རྟེན་འབྲེལ་གྱི་ཆོས་ཉིད་ཡིན་གྱི། རང་གཞན་ལ་ལེགས་ཉེས་འབྱུང་བ་རྨི་ལམ་གྱི་མཚན་མས་རྟོགས་པའི་གང་ཟག་ཡིན་ན་སྐྱེས་བུ་དམ་པར་མཚོན་པ་སོགས་བླུན་པོའི་འཇོ་སྒེག་ཏུ་རིག་པར་བྱ་ལ། རྨི་ལམ་དུའང་ཡུལ་ལ་བླང་དོར་གྱི་ཆགས་སྡང་དང་དད་སོགས་བསགས་ནས་དགེ་མི་དགེ་འབྲས་བུ་འདོད་པའི་རྣམ་རྟོག་གི་དྲ་བ་ཅན་དེ་ནི་རྨི་ལམ་གྱི་ལས་ལ་བདེན་བརྫུན་ཡོད་པས་རྒྱུ་དེ་མཐུན་གྱི་འབྲས་བུའང་མྱོང་བར་འགྱུར་ལ། དེའང་ཐེག་དམན་གྱི་འདུལ་བར་ནི་རྨི་ལམ་དུ་མི་དགེ་བའི་ལས་བྱས་ཀྱང་སྦྱོར་བ་མཚན་ཉིད་པ་མེད་པས་འབྲས་བུ་མི་འབྱིན་ཏེ། རྨི་ལམ་ནི་མ་བྱས་པ་ཉིད་དང་འདྲའོ་ཞེས་གསུངས་ནའང༌། དེ་ནི་སྦྱོར་བ་བྱ་ཡུལ་གྱི་ཕྱི་རོལ་ན་རྫས་གྲུབ་ཏུ་ཡོད་པའི་དབང་དུ་བྱས་པ་ཡིན་ལ། ཐེག་པ་ཆེན་པོའི་ལུགས་འདིར་ནི་ལས་དང་ལས་འབྲས་ལ་སོགས་པའི་ཆོས་ཐམས་ཅད་རང་གི་སེམས་སྣང་ཙམ་ལས་གཞན་དུ་མེད་པས་དེར་བདེན་པར་འཛིན་པའི་ལས་གང་བསགས་ཀྱང་འབྲས་བུ་བསླུ་མེད་དུ་འབྱུང་ལ། སད་མ་སད་ཀྱི་ཆོས་གང་ལའང་བདེན་འཛིན་ཐམས་ཅད་དང་བྲལ་བའི་ལས་དགེ་མི་དགེ་ནི་འཁོར་བའི་རྣམ་སྨིན་སྐྱེད་བྱེད་ཀྱི་རྒྱུ་མ་ཡིན་ཏེ། ཆོས་ཐམས་ཅད་རང་བཞིན་མེད་པར་རྟོགས་པ་དེ་བས་ཆོས་ཐམས་ཅད་རྨི་ལམ་ལྟ་བུ་སྟེ། དེའི་དོན་ནི་ལོགས་དེ་ལ་བདེན་བརྫུན་ཅི་ཡང་ཡོད་པ་མ་ཡིན་ནོ། །དེས་ན་དཔལ་ནཱ་རོ་པས།
དུས་རྨི་ལམ་ཙམ་གྱི་སྣང་བ་ལ། །
སྐྱེས་པ་རྨིས་ན་ཕོ་འདྲེར་བཟུང༌། །
བུད་མེད་རྨིས་ན་མོ་འདྲེར་བཟུང༌། །
བྱོལ་སོང་རྨིས་ན་ཀླུ་རུ་བཟུང༌། །
དགའ་བ་རྨིས་ན་སེམས་དཔང་མཐོ། །
མི་དགའ་རྨིས་ན་སྙིང་མི་དགའ། །
འདྲེ་རང་སེམས་ཀྱི་སྣང་བར་མ་ཤེས་ན། །
རྣམ་རྟོག་གི་འདྲེ་ལ་ཟད་པ་མེད། །
ལར་ཕྱི་ནང་གི་ཆོས་ལ་ཐོས་པ་དགོས། །
གོ་བས་མཐའ་གཉིས་སྤོང་བ་ཡིན། །
ཡིན་མིན་གྱི་སྒྲོ་འདོགས་ཆོད་ཙ་ན། །
གོལ་ས་མེད་པའི་ལམ་གཅིག་མཆི། །
ལམ་དེ་ལ་སྐྱོ་བ་ག་ལ་ཡོད། །
ཅེས་གསུངས་ལ། བཤད་མ་ཐག་པའི་ལུང་དོན་ཞིབ་ཏུ་བཀྲོལ་བའི་ངག་དོན་བསྡུ་ན། དང་པོར་སྣང་མཆེད་ཐོབ་གསུམ་གྱི་རིམ་པ་གཉིད་འོད་གསལ་དུ་འཇུག་པའི་མན་ངག་དང༌། དེ་ནས་རླུང་སེམས་ཀྱིས་རྨི་ལམ་གྱི་ལུས་བླངས་ནས། ལོངས་སྐུའི་དཔེས་རྨི་ལམ་གྱི་ལུས་ལོངས་སྐུར་ལྡང་བ་དང༌། དེ་ནས་སད་པའི་ལུས་ལ་འཇུག་པའི་སྤྲུལ་སྐུ་གཞན་དོན་ལ་འཇུག་པ་དང༌། ཐམས་ཅད་དུ་རྨི་ལམ་ལྟ་བུར་བསྟན་པས་རྨི་ལམ་གྱིས་འདུན་པའི་ཏིང་ངེ་འཛིན་གྱི་རྨི་ལམ་འཛིན་པའི་མན་ངག་བསྟན་ཏེ། དེ་ལྟར་ན་ཐམས་ཅད་ལྷ་སྐུ་རྨི་ལམ་ལྟར་བལྟ་བའི་ཞི་གནས་དང༌། སྣང་མཆེད་ཐོབ་གསུམ་གྱི་གཉིད་འོད་གསལ་དུ་འཇུག་པའི་ལྷག་མཐོང་གི་མན་ངག་གིས་རྨི་ལམ་གྱི་ལུས་སངས་རྒྱས་གཟུགས་ཀྱི་སྐུར་འཆར་ཐབས་བསྟན་པ་ ཡིན་ནོ། །དེས་ན་ཉིན་སྣང་གི་བློ་དགེ་བ་རབ་འབྱམས་སུ་ཤར་ན། ༼དེང་སང་འདྲེན་པ་དམ་པར་ཁས་འཆེ་བ་མི་དགེ་རབ་འབྱམས་ལ་བློ་ཡི་སྣང་བ་རྒྱས་པ་རྣམས་རྨི་ལྟས་ལ་སངས་རྒྱས་དང་བྱང་སེམས་ཀྱིས་ལུང་བསྟན་པ་དང་དབུགས་དབྱུང་རྒྱ་ཆེན་བྱུང་ངོ་ཞེས་འཆད་པ་ཕལ་ནི་བརྫུན་ཡིན་ལ། དངོས་བསྟན་ལ་དེ་འདྲ་ཞིག་བྱུང་བ་ཡིན་ན་ནི་བདུད་ཀྱི་མཚན་མ་ཡིན་ལ། འོན་ཀྱང་རང་རེ་གང་ཟག་དེ་ལ་དེ་ལྟར་མཐོང་ཡང་ངེད་རང་མ་དག་པའི་སྣང་བ་ཡིན་སྲིད་པ་དང༌། ང་དང་ང་འདྲ་བ་མ་གཏོགས་གང་ཟག་གི་ཚོད་འཛིན་མི་བྱ་བར་གསུངས་པས་འདྲེན་པ་མཆོག་ཏུ་ཞལ་བཞེས་པ་དེ་དག་ལ་ཡང་རང་མ་མོས་པས་དེའི་གང་གསུང་མི་སྒྲུབ་པར་བཏང་སྙོམས་སུ་བྱའི། ལོག་པའི་བཤེས་དང་བདུད་ཀྱིས་བརླབས་པ་ལ་སོགས་པར་ལྟ་མི་རུང་སྟེ། འདི་ནི་མ་མཐོང་བའི་གཡང་ས་ཆེན་པོ་ཞིག་གདའ་བས། འཛེམ་བག་ཡོད་པ་ཞིག་སྙིང་ཡོད་རྣམས་གལ་ཆེ་བར་འདུག་གོ། །མཆན།༽རྨི་ལམ་གྱི་བློ་དགེ་བ་རབ་འབྱམས་སུ་འཆར། དེ་ཤར་ན་འཆི་སེམས་བར་དོ་དང་བཅས་པ་དགེ་བ་རབ་འབྱམས་སུ་འཆར། དེ་ཤར་བ་ན་སྣང་བ་ནས་སྣང་བ་མཐར་ཐུག་པ་དག་པའི་ཞིང་ནས་དག་པའི་ཞིང་དུ་འགྲོ་བ་ཡིན་ཏེ། འཕགས་མཆོག་རང་བྱུང་རྡོ་རྗེས།
དེ་ཕྱིར་རྣལ་འབྱོར་བསྒོམ་པ་ན། །
གང་གང་རྩ་ཁམས་བག་ཆགས་རྣམས། །
དག་དང་མ་དག་འདི་ཤེས་ཤིང༌། །
སྣང་བའི་ཚོད་འཛིན་བྱེད་པ་ཡིན། །
ཅེས་དང༌། འཇིག་རྟེན་གསུམ་གྱི་མགོན་པོ་འབྲི་གུང་པས་ཀྱང༌།
ཚེ་འདི་དང་ཕྱི་མ་བར་དོ་གསུམ། །
གཅིག་ཏུ་རྟོགས་པའི་སྒོམ་ཆེན་ལ། །
ཐུན་མཚམས་ཀྱི་དགེ་སྦྱོར་བྱ་རྒྱུ་མེད། །
བདག་བྱར་མེད་ཀྱི་རྣལ་འབྱོར་བློ་རེ་བདེ། །
བློ་བདེ་བ་བླ་མའི་བཀའ་དྲིན་ཡིན། །
ཅེས་འབྱུང་བ་ལྟར་ཡིན་ལ། མདོར་ན་ཉིན་སྣང་བདེན་མེད་རྨི་ལམ་སྒྱུ་མ་ལྟར་འབྱོངས་པ་དེས། མཚན་སྣང་གཉིད་ཀྱིས་བསླད་པའི་སྣང་བ་རྨི་ལམ་སྒྱུ་མ་ལྟར་འབྱོངས་པ་ཉིད་རང་རྒྱུད་དུ་གྲུབ་པའི་ལས་དགེ་མི་དགེ་སོག་པར། སྒྱུ་མ་ལྟ་བུའི་དགེ་བ་བསགས་པའི་མཐུས་དག་པའི་ཞིང་ནས་དག་པའི་ཞིང་དུ་སྐྱེ་བ་བརྒྱུད་མར་བླངས་ཆོག་པ་འདི་ལྟ་བུ་ནི་སོ་སོ་སྐྱེ་བོའི་གནས་སྐབས་ནས་ཀྱང་བཏུབ་པ། རྡོ་རྗེ་ཐེག་པའི་རྫོགས་རིམ་གྱི་ཐབས་ཤེས་ཁྱད་ཅན་གྱི་ཟབ་ཁྱད་ཡིན་པའི་ཕྱིར། འདི་ལ་སྐྲག་པ་སྐྱེ་བར་ཡང་མི་བྱ་སྟེ། རྒྱུའི་ཐེག་པར་ཡང་ཚོགས་ལམ་ཆེན་པོར་ཆོས་རྒྱུན་གྱི་ཏིང་ངེ་འཛིན་ཐོབ་ན། དག་པ་དང་མ་དག་པའི་མཆོག་གི་སྤྲུལ་སྐུའི་ཞིང་དུ་རྫུ་འཕྲུལ་གྱིས་བགྲོད་ནུས་པར་ཡང་བཤད་པ་ཉིད་ཀྱིས་ཤེས་སོ། །གནད་འདི་ཉིད་ཀྱི་ཕྱིར། རྗེ་མི་ལས། འོ་སྐོལ་ད་ལྟ་སྐྱེ་ཤི་བར་དོར་འཁྲུལ་པའི་སྣང་བ་ལ་ལོངས་སྤྱོད་པ་འདི་རྨི་ལམ་ཆེན་པོ་རྨི་བདོ་བ་ཡིན་ནོ། །ཉིན་མོར་བྱས་པའི་བག་ཆགས་དེ་ནུབ་མོར་གཉིད་ལོག་ཙ་ན་རྣམ་ཤེས་ཡིད་ཀྱི་འཁྲུལ་པ་བྱུང་བ་དེ་རྨི་ལམ་བར་མ་སྒྱུ་མའི་ཉིང་འཁྲུལ་བྱ་བ་ཡིན། བག་ཆགས་དེ་གོམས་པ་མཐར་ཕྱིན་པ་ལས་དགེ་སྡིག་གི་རྗེས་སུ་འབྲང་སྟེ། སྲིད་པ་བར་དོར་བདེ་སྡུག་གི་ཚོར་བ་ཉམས་སུ་མྱོང་བ་དེ་ནི་རྨི་ལམ་ན་རྨི་ལམ་ཆེན་པོ། སྒྱུ་མ་ན་སྒྱུ་མ་ཆེན་པོ། བར་དོ་ན་བར་དོ་ཆེན་པོ་ཡིན་ཏེ། དེ་ལམ་དུ་བྱེད་པ་ལ་རྨི་ལམ་སྒྱུ་ལུས་ཀྱི་རྩལ་མཐར་ཕྱིན་འཚང༌། །ཞེས་འབྱུང་ངོ༌། །
འོ་ན་རྨི་ལམ་དུ་སྒྱུ་ལུས་ཁྱད་པར་ཅན་གྲུབ་པ་དེས་སླར་མཆོག་གི་དྷཱུ་ཏིར་འོད་གསལ་ཕྱིར་ལྡོག་མེད་པ་ལ་འཇུག་པའི་རྐྱེན་གྱིས་ཕྱག་རྒྱ་ཅི་འདྲ་ཞིག་དང་སྙོམས་པར་ཞུགས་དགོས་ཞེ་ན། སྐབས་དེར་ཕྱག་རྒྱ་ཆེན་མོ་ལས་བྱུང་བའི་ཕྱག་རྒྱ་ལ་བསྟེན་པར་བྱར་ལོས་ཡོད་ཀྱང༌། གཙོ་བོར་རང་གི་རླུང་སེམས་ལ་ཐབས་ཤེས་ཀྱི་ཆ་གཉིས་ཡོད་པའི་ཤེས་རབ་ཀྱི་ཆ་དེ་རང་འོད་ཀྱི་རིག་མར་འཆར་བ་ཞིག་རྟེན་འབྲེལ་གྱི་ཆོས་ཉིད་ཡིན་པས་ཡེ་ཤེས་ཀྱི་ཕྱག་རྒྱ་ཉིད་ལ་བསྟེན་པ་ཡིན་ཏེ། འཕགས་མཆོག་རང་བྱུང་རྡོ་རྗེས།
དེ་ཕྱིར་ཡེ་ཤེས་ཕྱག་རྒྱས་བཅིང༌། །
དེ་སོགས་རྒྱུ་འབྲས་དུ་མ་རྣམས། །
འདིར་ནི་རྒྱས་པར་མ་བསྟན་ཏེ། །
ཞེས་གསུངས་པའི་ཕྱིར་རོ། །དེས་ན་རྨི་ལམ་དུ་སྒྱུ་ལུས་ཀྱི་རྣལ་འབྱོར་གྲུབ་པས་ནི། རྫུ་འཕྲུལ་གྱི་མངོན་པར་ཤེས་པ་དང་ལྷའི་རྣ་བ་སོགས་སད་པ་དང་མ་སད་པའི་ཡུལ་ཀུན་ལ་འཇུག་པའི་མངོན་པར་ཤེས་པ་དང༌། ཟད་པར་དང་ཟིལ་གནོན་ལ་སོགས་པའི་ཆོ་འཕྲུལ་ཡ་མ་ཟུང་སྟོན་ནུས་པ་ཡིན་ཏེ། བསྐྱེད་རིམ་གྱི་སྐབས་ནས་ཀྱང་བསམ་གཏན་གྱི་དངོས་གཞི་ཐོབ་ནས་རྫུ་འཕྲུལ་སོགས་ཀྱི་མངོན་པར་ཤེས་པ་ལ་རྣམ་པར་རྩེན་ནུས་ན་རྫོགས་རིམ་སྒྱུ་ལུས་ཀྱི་སྐབས་སུ་སྨོས་མ་དགོས་པའི་ཕྱིར་རོ། །ཁྱད་པར་རྨི་ལམ་སྒྱུ་ལུས་ཀྱི་ལུས་སུ་གྲུབ་པ་ནི། རྨི་ལམ་གྱི་ལུས་ལས་ཀྱང་འདས་པས་གཉིད་ཀྱིས་བསླད་པ་ལས་སངས་ཤིང་འོད་གསལ་ཡེ་ཤེས་ཀྱི་བྱིན་གྱིས་བརླབས་པའི་སྐུ་དེས་ཕྱི་ནང་གི་དབང་ཡུལ་ཐམས་ཅད་ལ་འཇུག་ཏུ་ཡུང་བ། ནང་གི་རྩ་ཁམས་ཀྱི་གནས་སུ་ཡུལ་གྱི་སྣང་བ་ཤར་བ་ཁོ་ན་ལ་འཇུག་ངེས་པས་མ་ཁྱབ་བོ། །
དཔལ་ཙོང་ཁ་པ་ཆེན་པོས། རྨི་ལམ་རླུང་སྟོབས་དང་འདུན་སྟོབས་གཉིས་ཀས་དག་པའི་སྣོད་བཅུད་མཐོང་བ་སོགས་ནི་དེ་དག་དང་རྣམ་པ་འདྲ་བ་ཙམ་འགའ་ཞིག་ཤར་བར་ཐད་ཀྱི། དངོས་མཐོང་བ་སོགས་སུ་བཞག་དཀའོ། །ལུང་སྟོན་པའང་ཕྱི་མའི་ལུང་སྟོན་འགའ་རེ་བདེན་པར་སྣང་ཡང་ཕལ་མོ་ཆེ་ངེས་པ་མིན་ལ། སྔ་མ་ཡིན་ན་རྨི་ལམ་གྱི་གནད་གཞན་འགའ་ཞིག་དང༌། རླུང་གི་བྱེད་པའི་གནད་འགའ་ཞིག་ལ་བརྟེན་པའི་མི་འཁྲུལ་བར་བྱ་བའི་ཐབས་འགའ་ཞིག་ཡོད་པར་སྣང་ངོ་ཞེས་གསུངས་གདའ་བ། སངས་རྒྱས་ཀྱི་ཞིང་སོགས་དངོས་མཐོང་བ་མིན་གསུང་བ་འདི་ཡང་ཐེག་པ་ཆེན་པོ་དབུ་མའི་ལུགས་ལྟར་ན། སངས་རྒྱས་ཀྱི་ཞིང་སོགས་ཕྱི་ནང་གི་ཆོས་གང་ཡང་རྫས་གྲུབ་ཏུ་མེད་ན། རང་གི་སྣང་བ་ཙམ་ལས་གཞན་པའི་སངས་རྒྱས་ཀྱི་ཞིང་དངོས་པོ་རང་བདེན་པ་ཞིག་མཐོང་བྱར་མེད་ཅིང༌། དེའང་རང་གི་རྒྱུད་ཇི་ལྟར་དག་རིམ་གྱིས་སངས་རྒྱས་ཀྱི་སྐུ་དང་ཞིང་ཁམས་ལ་སོགས་པའི་སྣང་བའང་ཇེ་དག་ཇེ་གསལ་དུ་འགྲོ་བ་ཡིན་ལ། རང་རྒྱུད་ཇེ་ཆེར་མ་དག་དུས་ཀྱི་སངས་རྒྱས་ཀྱི་ཞིང་སོགས་སྣང་བས་སྣང་གོ་མི་ཆོད་པ་ཡང་མ་ཡིན་ཏེ། འགྲོ་བ་རིགས་དྲུག་མ་དག་པ་རྣམས་ཀྱི་ངོར་སངས་རྒྱས་ཀྱི་ཞིང་སྙིགས་མ་འདིར་བྱོན་པའི་སངས་རྒྱས་ཤཱཀྱའི་དབང་པོའང་སངས་རྒྱས་ཀྱི་གོ་མི་ཆོད་པ་མ་ཡིན་པ་བཞིན་ནོ། །
མདོར་ན་ཁྱེད་ནི་ཐེག་མཆོག་དབུ་མའི་ལུགས་སུ་ཕྱི་དོན་ཚད་གྲུབ་ཏུ་བཞེད་པ་ཉིད་ཀྱིའང༌། སྐབས་འདིར་གྲུབ་པ་འདི་འདྲ་བ་ཞིག་གསར་དུ་མི་འཆའ་ཀ་མེད་དུ་བྱུང་བ་ཡིན་མོད། དེ་ལྟར་ནའང་རྒྱལ་བ་མཆོག་གི་ཐེག་པ་ཆེན་པོའི་ཆོས་ཚུལ་ལ་སྣང་གཞི་ཐུན་མོང་བ་ཚད་གྲུབ་ཏུ་ཡོད་པ་ནི་འགའ་ཡང་མ་གསུངས་ཏེ། ཀུན་བཏགས་ཀྱི་ཆོས་ཐམས་ཅད་ནི་བཏགས་པར་ཟད་ཀྱི། རང་གི་ངོ་བོས་མ་གྲུབ་པར་གསུངས་པ་དང༌། གཞན་དབང་གི་ཆོས་ཐམས་ཅད་ནི་སོ་སོའི་བཏགས་པ་ལྟར་འཁྲུལ་བ་དང་མ་འཁྲུལ་བའི་བག་ཆགས་ཀྱི་སྣང་བ་སྒྱུ་མ་ལྟ་བུ་ཇི་ལྟར་སྣང་བ་ཙམ་དུ་མ་གྲུབ་ཅིང༌། དེ་ལྟར་མ་གྲུབ་པའི་ཆོས་ཉིད་དམ་གནས་ལུགས་སམ་ཡིན་ལུགས་ལ་ཡོངས་གྲུབ་ཀྱི་ཆོས་སུ་བརྗོད་པར་མཛད་པ་ནི། བཅོམ་ལྡན་འདས་ཀྱི་དགོངས་པ་ཇི་ལྟར་རྒྱལ་བ་མ་ཕམ་པ་ཡབ་སྲས་ཀྱིས་བཀྲལ་བའི་ཕྱིར་ཏེ། དབུས་མཐའ་ལས།
ངོ་བོ་ཉིད་གསུམ་བཏགས་མེད་དང༌། །
ཡོད་ཀྱང་ཁོ་ན་མ་ཡིན་དང༌། །
ཡོད་དང་མེད་དང་ཁོ་ན་སྟེ། །
ངོ་བོ་ཉིད་ནི་གསུམ་དུ་འདོད། །
ཅེས་པའི་འགྲེལ་པར། དབྱིག་གཉེན་གྱིས། ཀུན་བཏགས་པའི་མཚན་ཉིད་ནི་རྟག་ཏུ་མེད་པའོ། །གཞན་གྱི་དབང་གི་མཚན་ཉིད་ནི་ཡོད་ཀྱང་ཡང་དག་པ་མ་ཡིན་ཏེ་འཁྲུལ་པའི་ཕྱིར། ཞེས་གསུངས་པས་འཁྲུལ་པ་ཡོད་པས་ནི་ཡོད་པ་ཇི་བཞིན་པའི་གོ་མི་ཆོད་པའི་ཕྱིར། ཡང་དབུས་མཐའ་ལས།
དོན་དང་སེམས་ཅན་བདག་རྣམ་རིག །
སྣང་བའི་རྣམ་པར་ཤེས་པ་ནི། །
རབ་ཏུ་སྐྱེ་བོ་དེ་དོན་མེད། །
དེ་མེད་པས་ན་དེ་ཡང་མེད། །
ཅེས་པའི་འགྲེལ་པར། དབྱིག་གཉེན་ཞབས་ཀྱིས། དེ་ལ་དོན་དུ་སྣང་བ་ནི་གཟུགས་ལ་སོགས་པ་དངོས་པོར་སྣང་བ་གང་ཡིན་པའོ། །སེམས་ཅན་དུ་སྣང་བ་ནི་དབང་པོ་ལྔ་པོ་བདག་དང་གཞན་གྱི་རྒྱུད་ལ་སྣང་བ་གང་ཡིན་པའོ། །བདག་ཏུ་སྣང་བ་ནི་བདག་ཏུ་རྨོངས་པ་ལ་སོགས་པ་དང་མཚུངས་པར་ལྡན་པའི་ཕྱིར༌། ཉོན་མོངས་པ་ཅན་གྱི་ཡིད་དོ། །རྣམ་པར་རིག་པར་སྣང་བ་ནི་རྣམ་པར་ཤེས་པ་དྲུག་རྣམས་སོ། །དེ་དོན་མེད་ཅེས་བྱ་བ་ནི་དོན་དང་སེམས་ཅན་དུ་སྣང་བའི་རྣམ་པ་མེད་པ་དང༌། བདག་ཏུ་རྣམ་པར་རིག་པར་སྣང་བ་ནི་ལོག་པར་སྣང་བའི་ཕྱིར། དོན་མེད་པས་འཛིན་པ་ནི་རྣམ་པར་ཤེས་པ་ཡོད་པ་མ་ཡིན་ནོ་ཞེས་གསུངས་པ་དང༌། ཡང༌།
གཉིས་སུ་སྣང་བར་འགྱུར་བ་ནི། །
དེ་ལྟར་ཡོད་པ་མ་ཡིན་ཏེ། །
དེ་ནི་དོན་ལ་མ་ལོག་པ། །
ཡོད་དང་མེད་པ་རྣམ་པར་སྤངས། །
ཞེས་དང༌། དེའི་འགྲེལ་པར། གཉིས་ནི་གཟུང་བ་དང་འཛིན་པར་སྣང་བ་སྟེ། དེའི་རྣམ་པར་འབྱུང་བའི་ཕྱིར། ཇི་ལྟར་སྣང་བ་དེ་ལྟར་ནི་ཡོད་པ་མ་ཡིན་ཏེ། དེ་ལྟར་དོན་ལ་མཐོང་བ་གང་ཡིན་པ་དེ་ནི་དེ་ལ་ཕྱིན་ཅི་ལོག་པའོ། །དོན་གྱི་ཡོད་པ་སྤངས་པ་ནི་གཟུང་བ་དང་འཛིན་པ་དངོས་པོ་མེད་པའི་ཕྱིར། ཞེས་གསུངས་པ་དང༌། སུམ་ཅུ་པ་ལས།
རྣམ་པར་རྟོག་པ་གང་གང་གིས། །
ངོ་བོས་གང་གང་རྣམ་བཏགས་པ། །
ཀུན་ཏུ་བཏགས་པའི་མཚན་ཉིད་དེ། །
ངོ་བོ་ཉིད་དེ་དེ་མེད་དོ། །
ཞེས་པ་དང༌། ཡང༌།
གཞན་གྱི་དབང་གི་ངོ་བོ་ནི། །
རྣམ་རྟོག་ཡིན་ཏེ་རྐྱེན་ལས་བྱུང༌། །
ཞེས་གསུངས་པས། སྣང་གཞི་གཞན་དག་གང་སོ་སོའི་ཐོག་མེད་ཀྱི་རྟོག་པའི་མཐུ་བརྟས་པའི་སྣང་བ་ཙམ་ལས་སྣང་གཞི་ཚད་གྲུབ་མེད་པར་གསུངས་ཤིང༌། སྣང་བ་དེ་ཡང་བརྫུན་པ་དང་བསླུ་བའི་མེད་སྣང་སྒྱུ་མ་ལྟ་བུ་ཉིད་ལ་འཆད་དགོས་ཏེ། ཕྱོགས་ཀྱི་གླང་པོས།
སྒྱུ་མ་ལ་སོགས་དཔེ་ཡིས་ནི། །
གཞན་གྱི་དབང་ནི་ཡོངས་སུ་བསྟན། །
ཅེས་འབྱུང་བའི་ཕྱིར་རོ། །མཚན་ཉིད་སྔ་མ་གཉིས་ཀྱིས་སྟོང་པ་ལ་ཡོངས་གྲུབ་ཏུ་བསྙད་པ་ནི། ཇི་སྐད་དུ།
་་་་་་་གྲུབ་ནི་དེ་ལ་སྔ་མའོ། །
རྟག་ཏུ་མེད་པར་གྲུབ་པ་ཡིན། །
ཅེས་འབྱུང་བས་སོ། །དེར་མ་ཟད་སྣང་གཞི་ཐུན་མོང་མེད་པ་ནི་དཔལ་མགོན་ཀླུ་སྒྲུབ་ཡབ་སྲས་ཀྱིའང་དགོངས་པ་ཡིན་ཏེ། བཤེས་སྤྲིང་ལས།
ཡི་དྭགས་རྣམས་ལ་སོས་ཀའི་དུས་སུ་ནི། །
ཟླ་བའང་ཚ་ལ་དགུན་ནི་ཉི་མའང་གྲང༌། །
ལྗོན་ཤིང་འབྲས་བུ་མེད་གྱུར་འདི་དག་གིས། །
བལྟས་པ་ཙམ་གྱིས་ཀླུང་ཡང་བསྐམ་པར་འགྱུར། །
ཞེས་དང༌། དེ་ལྟར་མཐོང་བའི་བློ་དེ་རབ་རིབ་ཀྱིས་མིག་བསླད་པའི་སྐྲ་ཤད་འཛིན་བློ་ལྟར་ལོག་ཤེས་ཡིན་ན་ཚད་གྲུབ་ལྟ་ག་ལ་འཚལ། སྤྱིར་ཡོད་པའང་མ་བཤད་དེ། དཔལ་ལྡན་ཟླ་བས།
རབ་རིབ་དང་ལྡན་དབང་པོ་ཅན་མཚུངས་པ། །
ཆུ་འབབ་ཀླུང་ལ་ཡི་དྭགས་རྣག་བློ་ཡང༌། །
མདོར་ན་ཇི་ལྟར་ཤེས་བྱ་མེད་དེ་བཞིན། །
བློ་ཡང་མེད་ཅེས་དོན་འདི་ཤེས་པར་གྱིས། །
ཞེས་འབྱུང་བའི་ཕྱིར་རོ། །མདོར་ན་བཀའ་བརྒྱུད་རིན་པོ་ཆེའི་གསུང་གིས། རང་སྣང་དག་ན་གཞན་སྣང་རྣམ་པར་དག ། ཅེས་བྱ་བའི་གནད་དེ་ལ་ངེས་པ་རྙེད་ན་འདི་ལྟ་བུ་ལ་དཀའ་བའི་གནས་ཅི་ཡང་མེད་དོ། །སྤྱིར་འདུན་སྟོབས་ཀྱིས་རྨི་ལམ་དུ་སྤྲུལ་བསྒྱུར་སོགས་ནུས་པ་ནི་རྨི་ལམ་རྟོགས་པའི་ངོ་བོ་དང༌། རླུང་སེམས་ཀྱི་ཕྲ་ལུས་ཡིན་པས་ཅི་དགར་བཏུབ་ལ། འདུན་སྟོབས་ཙམ་གྱིས་སད་དུས་སུ་སྤྲུལ་བསྒྱུར་མི་ནུས་པ་ནི་སྔར་གོམས་ཀྱི་བག་ཆགས་སྨིན་པ་བདེན་རྟོག་གི་ཞེན་པས་བཅིངས་ཆེས་པའི་འཁྲུལ་པ་བཟློག་མ་ཟིན་པ་དང༌། ཤ་རུས་གདོས་བཅས་ཀྱི་ལུས་ཡིན་པས་ཅི་དགར་མ་བཏུབ་པ་ཡིན། ཡང་མངོན་ཤེས་དང་རྫུ་འཕྲུལ་སོགས་མེད་པར་རྨི་ལམ་བཟུང་ནས་ཡུལ་ག་གེར་ཕྱིན་པས་གང་ཟག་ཆེ་གེས་དེ་ལྟར་བྱེད་སྣང་ཟེར་བ་བསླུ་མེད་དུ་འབྱུང་བ་ཕལ་ནི་ཕྱི་ནང་གི་རྟེན་འབྲེལ་དང༌། ༼རྗེ་རང་བྱུང་པས། རྩ་གནས་ཡངས་ལ་ཡངས་པར་སྣང༌། །དོག་ལ་དོག་སྣང་དེ་བཞིན་དུ། །ཞེས་པ་ལྟ་བུའོ། །མཆན།༽ཡུལ་དང་གང་ཟག་དེ་ལ་འདུན་པའི་རྐྱེན་གྱིས་མཚམས་སྦྱར་བ་ན། དེའི་སྣང་བ་ཡུལ་གཞན་དེར་སྤྱོད་པ་དང་མཐུན་པའམ་པྲ་ཕབ་པས་མེ་ལོང་ལ་རྐུན་པོ་འབྱུང་བ་ལྟར།༼པྲ་འབེབས་པའི་རྒྱུད་ལས། རལ་གྲི་ཉི་མ་མིག་དང་ཆུ། །མཐེ་བོ་མེ་ལོང་རྡོ་རྗེ་མདའ། །པྲ་འབེབས་འཇུག་པ་བརྒྱད་རྣམས་ནི། །རྒྱལ་བ་རྣམས་ཀྱིས་པྲ་འབེབས་གསུངས། །ཞེས་སོ། །མཆན།༽རྨི་ལམ་ལའང་པྲ་ཕབ་རུང་བ་༼རྨི་ལམ་དུ་ལྟས་ཀྱི་ལུང་བསྟན་བཟང་ངན་སྟོན་པའི་ཆེད་དུ་པྲ་འབེབས་པ་སྒྲོལ་དཀར་ཡིད་བཞིན་འཁོར་ལོའི་མན་ངག་ལས། སྙིང་གར་ཧཱུྃ་ཡིག་གི་མཐར་མེ་ལོང་སྔོ་སེར་དམར་ལྗང་ལ་ཨ་ནུ་ཏ་ར་བཀོད་དེ། དོན་དེ་ཡིད་ལ་བྱས་ནས་བསྒོམས་པས་སྒྲོལ་དཀར་གྱིས་རྨི་ལམ་དུ་ལུང་སྟོན་པར་འགྱུར་བའང་བཤད་གདའ། མཆན།༽རྟེན་འབྲེལ་གྱི་ཆོས་ཉིད་ཡིན་གྱི། འདི་ཙམ་བྱུང་བ་ལ་སྐྱེས་བུ་ཆེས་དམ་པར་འཇོག་བྱེད་དུའང་མི་རུང་ངོ༌། །༼སྤྱིར་རྨི་ལྟས་བརྟགས་ནས་བདེན་བརྫུན་གཉིས་ལས་བདེན་ཤས་ཆེ་བའི་ལུང་བསྟན་སོགས་བྱུང་བ་ན། རྨི་ལྟས་ལ་བདེན་འཛིན་བྱས་ན་རྨི་ལམ་ལའང་བདེན་འཛིན་དུ་འགྲོ་བས། དེ་ལྟར་ན་རྨི་ལམ་གྱིས་མཚོན་ནས་ཆོས་ཐམས་ཅད་བདེན་མེད་དུ་བསྒོམ་པའི་སྐབས་ཡིན་པས་རྨི་ལམ་གྱི་རྣལ་འབྱོར་བསྒོམ་པའི་གེགས་ཡིན་པས་སྤང་དགོས་ལ། རྨི་ལྟས་གསལ་པོ་བདེན་པར་འཆར་བ་ཡང་འབྱུང་འགྱུར་གྱི་མ་འོངས་པ་ན་ཇི་ལྟར་འབྱུང་བ་ཡང་རང་གིས་བསགས་པའི་ལས་འབྲས་སྣང་ཙམ་དུ་མི་བསླུ་བའི་རྟེན་འབྲེལ་གྱི་གནད་ཀྱིས་དེ་ལྟར་བྱུང་བ་ཡིན་ནོ། །མཆན།༽ཁྱད་པར་སྔ་མ་ལ་རྨི་རུང་གི་གནད་འགའ་ཞིག་ལ་བརྟེན་ནས་མི་འཁྲུལ་བར་བྱ་བའི་ཐབས་འགའ་ཞིག་ཡོད་པར་སྣང་ངོ་ཞེས་པ་འདི་ནི། དཔལ་ཙོང་ཁ་པ་ཉིད་ཀྱིས་ནཱ་རོ་ཆོས་དྲུག་གི་ཁྲིད་ཡིག་དང༌། རིམ་ལྔ་གསལ་སྒྲོན་གྱི་བཤད་ཆེན་དང༌། རིམ་ལྔ་ཁྲིད་ཡིག་དང་གསུམ་གར་བཀོད་སྣང་བའི་ཞེན་དོན་ལ་བསྙེགས་ན། ཐབས་གཅིག་ཡོད་པ་ལྷག་པའི་ལྷས་གདམས་པ་བདག་ལ་ཡོད་མོད་ཀྱི། ཡི་གེའི་རིས་སུ་ནི་མི་འགོད་ལ། སྐལ་ལྡན་ཡོད་ན་ནི་སྣང་ངོ་ཞེས་བྱ་བཏང་བའི་ཚུལ་དུ་མཛད་གདའ་བས། དད་བརྩོན་གྱི་ཤེས་རབ་ཅན་རྣམས་ཀྱིས་ལུགས་དེ་པའི་ཐབས་དམ་པ་དེ་འཚོལ་བར་རིགས་སོ། །
འདིར་འདི་ཤེས་དགོས་ཏེ། རྗེ་མི་ལས། རྗེ་སྒམ་པོ་པ་ལ་ང་སྒྱུ་ལུས་འབྱོངས་པའི་རྣལ་འབྱོར་པ་ཡིན་པས། རྨི་ལམ་འཆད་པ་ཡང་ཤེས། རྨི་ལམ་བསྒྱུར་བ་ཡང་ཤེས། རྨི་ལམ་གྱི་དེ་ཁོ་ན་ཉིད་རྒྱས་འདེབས་པའི་གདེང་ཡོད། ལར་ངས་རྨི་ལམ་གྱི་ཆོས་ཉིད་ཁོང་དུ་ཆུད་པ་ཡིན་པས། བུ་ཁྱོད་ཀྱིས་སྨྲས་པའི་མཚན་ལྟས་དེ་རྣམས་དུས་ད་རེས་ཕ་རྒན་ང་ཡིས་ཞིབ་ཚགས་གོ་ངེས་སུ་བཤད་ལ་བརྡ་དོན་སྤྲོད་ཀྱི། ཐུགས་མ་ཡེངས་པར་གཏོད་ལ་སྙན་ལྷན་ནེ་གསོན་ཅིག །ཅེས་གསུངས་པའི་རྨི་ལམ་གྱི་ཆོས་ཉིད་ཁོང་དུ་ཆུད་རྒྱུའང་ཆོས་ཐམས་ཅད་རྨི་ལམ་ལྟ་བུ་ཡིན་པ་ལ། དེ་ལ་བཟང་ངན་དང་དམན་མཆོག་གང་ཡང་མེད་པ་དག་པ་རབ་འབྱམས་དཔལ་ཀུན་ཏུ་བཟང་པོའི་རྣམ་རོལ་ཡིན་བྱ་བའི་དོན་ཏེ། རྗེ་མི་ལས་རྗེ་རས་ཆུང་པ་ལ་བཀའ་བརྒྱུད་ཀྱི་གདན་སའི་རྟེན་འབྲེལ་བརྟགས་ནས་རྨི་ལམ་འཛིན་དུ་བཅུག་པས། རྗེ་རས་ཆུང་པའི་རྨི་ལམ་དུ་བོང་བུ་གཅིག་ལ་ཞོན། རེ་བ་ཞིག་གྱོན། ཁ་ཕྱིར་ལ་བསྟན་ནས་ཐང་ཆེན་པོ་གཅིག་ལ་ཕྱིན་པ་རྨིས་པ། ཡབ་རྗེ་བཙུན་ཆེན་པོ་ལ་ཞུས་པས། རྗེའི་ཞལ་ནས།
ཐེག་ཆེན་བོང་བུ་ལ་ཞོན་པ། །
འཁོར་བ་དག་ལས་རྒྱབ་ཕྱོགས་ཏེ། །
མྱང་འདས་མདུན་དུ་བསུ་བར་བྱེད། །
རེ་བ་ཀུན་གྱི་རེ་གནས་པའོ། །ཞེས་གསུངས་པ་ལྟ་བུའོ། །
གཞན་ཡང་སྙིམ་པའི་མེ་ཏོག་ལས།༼ཤཱནྟི་པས་མཛད་པ།༽གདོལ་པ་མོའམ་ ཁྱི་མོའམ་རྒོད་མ་ལ་སོགས་པ་རྣམས་དང་བདག་ཉིད་སྦྱོར་བར་རྡོ་རྗེ་སློབ་དཔོན་ཏེ་བརྟན་པའི་བློས་མཐོར་བར་འགྱུར་བ་དེའི་ཚེ་བློ་ལྡན་རྡོ་རྗེ་སེམས་དཔའ་སྟེ་མི་བསྐྱོད་པའི་སེམས་ཀྱི་གནས་ཏེ་ཐུགས་ཀྱི་གསང་བ་འགྲུབ་པར་འགྱུར་རོ། །ཞེས་གསུངས་པ་ལྟ་བུ་འཇིག་རྟེན་ན་རྨི་ལམ་ངན་པར་གྲགས་པ་ཡང་རྒྱལ་བ་སྲས་དང་བཅས་པ་རྣམས་ཀྱིས་བཟང་པོར་ལུང་བསྟན་པར་མཛད་དོ། །
གཉིས་པ་ཉམས་སུ་ལེན་པ་ལ་རྨི་ལམ་སྒྱུ་ལུས་སུ་འཛིན་པ་དང༌། སྦྱང་བ་དང༌། གཅིག་ཏུ་བྱེད་པའི་བསམ་གཏན་ནོ། །དང་པོ་༼རྨི་ལམ་སྒྱུ་ལུས་སུ་འཛིན་པ་༽ལ་ཉིན་པར་དྲན་པ་རྒྱུན་ཆགས་ཀྱིས་བཟུང༌། མཚན་མོར་མན་ངག་བཙན་ཐབས་སུ་བཟུང་བ་གཉིས་ལས། དང་པོ་༼ཉིན་པར་དྲན་པ་རྒྱུན་ཆགས་ཀྱིས་བཟུང༌༽ནི།
གནས་དབེན་པར་མཚམས་དམ་པར་བཅད་ལ་སྲིད་ཞིའི་མཐའ་གཉིས་ལ་ངེས་འབྱུང་ཆེན་པོ་བསྐྱེད་ལ་ཆོས་ཐམས་ཅད་སྒྱུ་མ་ལྟ་བུ་ཡིན་པ་ལ། དེ་ལྟར་མ་ཤེས་པའི་མ་རྒན་གྱི་སེམས་ཅན་རྣམས་སྡུག་བསྔལ་བར་གྱུར་པ་ལ་སྙིང་རྗེ་ཆེན་པོ་བསྐྱེད་ནས། སྤྱིར་ཆོས་ཐམས་ཅད་ཇི་ལྟར་སྣང་ཞིང་བཏགས་པ་ཙམ་དུ་བདེན་པར་མ་གྲུབ་པ་སྒྱུ་མ་ལྟ་བུའམ་སྒྱུ་མ་དང་རྨི་ལམ་ཉིད་ཡིན་ལ། སྤྱོད་ལམ་རྣམ་བཞི་གང་བྱེད་ཀྱང་དེ་ཉིད་སྒྱུ་མ་དང་རྨི་ལམ་ཡིན་པའི་དྲན་འདུན་དུ་རེ་བ་རྒྱུན་ཆགས་དང་མ་བྲལ་བར་བྱའོ། །
གཉིས་པ་༼མཚན་མོར་མན་ངག་བཙན་ཐབས་སུ་བཟུང་བ་༽ནི།
ཉལ་ཁར་བླ་མའི་རྣལ་འབྱོར་བསྒོམས་ལ་མོས་གུས་དྲག་ཏུ་བྱ་ཞིང༌། དོ་ནུབ་གཉིད་འོད་གསལ་དུ་འཛིན། རྨི་ལམ་སྒྱུ་ལུས་སུ་ལྡང༌། དེའི་ལྡང་གཞི་རྨི་ལམ་ཡང་མང་པོ་དང་གསལ་པོ་དང་བཟང་པོ་རྨི་བར་བྱའོ་ཞེས་འདུན་པ་བསྐྱེད་ནས།
རྗེ་སྐྱབས་གསུམ་གྱི་ངོ་བོ་བླ་མ་རྗེ། །
ཕ་རྟོགས་ལྡན་གྱི་རྒྱལ་པོ་དགོངས་སུ་གསོལ། །
གཉིད་འོད་གསལ་དུ་ཐིམ་པར་བྱིན་གྱིས་རློབས། །
རྨི་ལམ་སྒྱུ་ལུས་སུ་འཆར་བར་བྱིན་གྱིས་རློབས། །
འཆར་གཞིའི་རྨི་ལམ་མང་བ་དང༌། །
རྨི་ལམ་གསལ་བཟང་དུ་རྨི་བར་མཛོད། །
ཅེས་གསོལ་བ་བཏབ་སྟེ། རང་ཡི་དམ་དུ་མོས་པའི་མགྲིན་པར་པད་འདབ་བཞི་ཟེའུ་འབྲུ་དང་བཅས་པའི་དབུས་སུ་ཨོཾ། འདབ་མ་མདུན་མར་ཨ། གཡས་སུ་ནུ། རྒྱབ་༼དཔལ་ཙོང་ཁ་པས། ཨ་ནུ་ཏ་ར་བསྒོམ་པ་གཉིས་མེད་རྣམ་རྒྱལ་གྱི་རྒྱུད་བརྫུན་མ་ནས་འབྱུང་ཞིང༌། འདིས་སྙིང་ག་དང་མགྲིན་པའི་ཧཱུྃ་དང་ཨོཾ་བསྒོམས་པས་མ་གྲུབ་པ་ཡི་གེ་འདི་བཞི་བསྒོམས་པས་གྲུབ་རྒྱུ་ཅིའང་མེད་ཟེར་ཡང༌། རྗེ་མར་པས་ཆོས་དྲུག་མཁར་ཁ་མར། ཏ་བསྒོམས་པས་མེ་རླུང་གི་སྣང་བ་འདུས་པས་མེ་འབར་བའི་ཡ་ང་བ་བཟློག་པ་དང༌། ཨ་དང་ནུ་ར་ཆུ་ས་རླུང་གི་སྣང་བ་འདུས་པས་ཆུས་ཁྱེར་བ། རྦབ་ལྷུང་བ། རླུང་དམར་རྣམས་ཀྱི་ཡ་ང་བ་བཟློག་པའི་ཆེད་དང༌། རྨི་ལམ་ཞིང་སྦྱོང་གི་སླད་དུ་ཨ་ནུ་ཏ་ར་བསྒོམས་པས་མི་བསྐྱོད། རིན་འབྱུང༌། འོད་དཔག །དོན་གྲུབ་བཞིའི་གནས་ཀྱི་སྣང་བ་འཆར་བ་དང༌། སྟོན་པ་དེ་རྣམས་དང་མཇལ་ནས་ཆོས་ཞུར་ཆོག་པའི་ཆེད་ཀྱི་གནད་ཡོད་པར་གསུངས་པས། དེ་དང་མཐུན་པར་འཕགས་མཆོག་རང་བྱུང་རྡོ་རྗེས་ཆོས་དྲུག་གསེར་ཞུན་མར་ཡང་ཡི་གེ་འདི་བཞི་ལ་བརྟེན་ནས་རྒྱལ་བ་རིགས་བཞིའི་ཞིང་ལྟ་བ་ལ་བསླབ་པར་གསུངས་པ་དང༌། ཆོས་དྲུག་ཀ་དཔེ་ཚིག་ལྷུག་མར་ཡང་ཨ་ནུ་ཏ་ར་བསྒོམ་པར་གསུངས་ཤིང༌། ཆོས་དྲུག་དྲིལ་པ་རྡོ་རྗེའི་མགུར་དུ། གནད་མགྲིན་པ་ཨོཾ་གྱི་ས་བོན་ཅན། །ཞེས་པས་ས་བོན་གྱི་ཡི་གེ་གཞན་བཞི་བོ་བསྒོམས་པས་ཀྱང་རྨི་ལམ་འཛིན་པའི་གནད་དུ་ཤེས་དགོས་པས། ཡིག་བཞི་བསྒོམ་པ་འདི་ནི་གྲུབ་ཆེན་ཏཻ་ལོ་ནཱ་རོའི་གསུང་གི་རྨི་ལམ་འཛིན་ཐབས་བླ་མེད་དུ་གསལ་བས། གྲུབ་པ་འདོད་པ་རྣམས་འདི་ལ་ཇི་མི་སྙམ་དུ་མ་སེམས་ཤིག །མཆན།༽ཏུ་ཏ། གཡོན་དུ་ར་རྣམས་ལ་ཤེས་པ་གཏད་དེ། དེ་ཡང་དང་པོ་ཨ་ལ་སེམས་བཟུང༌། དེ་ནས་གཉིད་ཡོང་འདོད་པ་དང་ནུ་ལ། དེ་ནས་གཉིད་ཟི་བ་དང་ཏ་ལ། དེ་ནས་གཉིད་ཁྲི་བ་དང་ར། དེ་ནས་དབུས་ཀྱི་ཨོཾ་ལ་གཏད་པ་ན། གཉིད་མཐུག་འོད་གསལ་གྱི་རིམ་པ་ལས་རྨི་ལམ་དུ་སད་ལ་ཁད་ནས་དེར་ཟིན་ཡོང་བས་རྨི་ལམ་ལྷ་སྐུར་བསྒོམ་པ་སོགས་ཅི་ཟིན་བྱའོ། །
ཡང་མགྲིན་པའི་པདྨར་ཧྲཱིཿདང་ཕྱོགས་བཞིར་ཧ་རི་ནི་ས་བཞི་བཀོད་ལ་སྔར་བཞིན་སེམས་རྩེ་གཅིག་ཏུ་སེམས་བཟུང༌། ཡང་པད་འདབ་ཀྱི་དབུས་སུ་སྣ་ཚོགས་རྡོ་རྗེས་མཚན་པའི་གྲི་གུག །ཕྱོགས་བཞིར་རྡོ་རྗེ་རིན་ཆེན་པདྨ་རལ་གྲིས་མཚན་པའི་གྲི་གུག་བཀོད་དེ་འཛིན་པའམ། ཡང་ན་པད་འདབ་དང་དབུས་ལྔར་ཡེ་ཤེས་ལྔའི་ངོ་བོ་བདུད་རྩིས་གང་བའི་བདེ་ཆེན་རང་བཞིན་གྱི་ཐོད་པ་རིགས་ལྔའི་ཁ་དོག་གིས་དབྱེ་བའི་ལྔ་བཀོད་དེ་དམིགས་པ་རྩེ་གཅིག་ཏུ་འཛིན་པའམ། ཡང་པདྨར་རྡོ་རྗེ་རྣལ་འབྱོར་མ་ལྷ་ལྔ་བཀོད་དེ་སེམས་འཛིན་པར་བྱའོ། །ཐབས་དེ་དག་གིས་མ་ཟིན་ན་འབྱམས་པ་ཡིན་ཏེ། སྟོང༌། གཏུགས། སད། དྲེད་འབྱམས་དང་བཞི་ལས། དང་པོ་རྨི་ལམ་རྨི་རྒྱུ་ཡེ་མ་འདོད་ན་རྨི་ལམ་སྟོང་པ་ཡིན་པས། དེའི་གཉེན་པོར་གཉིད་ལོག་ཀར་རླུང་བུམ་པ་ཅན་བདུན་རེ་ཙམ་བྱ་ཞིང༌། གདན་དུ་ཐིག་ལེ་དམར་པོའམ་ཉི་མའི་དཀྱིལ་འཁོར་བཀོད་པ་ལ་སེམས་འཛིན་པའོ། །
གཉིས་པ་རྨི་ལམ་མང་སྟེ་བཏུད་ཆེས་པས་རྨི་ལམ་ངོས་མ་ཟིན་ན་གཏུགས་པ་ཡིན་པས་བླ་མ་ལ་མོས་གུས་བྱ་ཞིང༌། རླུང་བུམ་པ་ཅན་བདུན་བསྒོམས་ལ། སྨིན་མཚམས་སུ་ཐིག་ལེ་དམར་པོ་ཙ་ན་ཀའི་འབྲས་བུ་ཙམ་ལ་སེམས་གཏང༌། རྨི་ལམ་འཛིན་པའི་འདུན་པ་བཅུ་གཅིག་ཙམ་བཏང༌། ཡང་སྲོད་ལ་རླུང་བུམ་པ་ཅན་ཉེར་གཅིག་བསྒོམ། གསང་བ་རྡོ་རྗེའི་བུ་གར་ཐིག་ལེ་ནག་པོ་རིལ་མ་ཙམ་གཅིག་ལ་རླུང་སེམས་བསྡུས་ཏེ་སེམས་འཛིན་པར་བྱའོ། །
གསུམ་པ་རྨི་ལམ་རྨི་ལམ་དུ་ངོ་ཤེས་པ་དང༌། གཉིད་སད་ན་སད་པ་ཡིན་པས། འདུན་རླུང་སོགས་སྔར་དང་འདྲ་བ་ལ། གཉིད་ལོག་ཁར་ཐིག་ལེ་ནག་པོ་གོས་སུ་བགོ་བ་ལ་སེམས་འཛིན། བཞི་པ་རྨི་ལམ་རྨི་ལམ་དུ་ངོ་ཤེས་ཀྱང་དེ་རྗེས་ཐ་མལ་པའི་རྨི་ལམ་དུ་ཤོར་ན་དྲེད་པ་ཡིན་པས། དེའི་གཉེན་པོར་ཉིན་པར་ཡང་ཆོས་ཐམས་ཅད་རྨི་ལམ་ལྟ་བུ་མེད་བཞིན་ཡོད་པ་ལྟར་སྣང་བ་ཡིན་པ་དང༌། ཡོད་པ་ལྟར་སྣང་བའི་ཆོས་ཐམས་ཅད་སྟོང་པ་ཉིད་ཡིན་པ་དང༌། དེ་ལྟར་ན་ད་ལྟ་སྣང་གྲགས་རིག་མྱོང་གི་མཚན་མ་འདི་ཐམས་ཅད་དེར་སྣང་འཛིན་དང་བཅས་པ་བློའི་དམིགས་པ་ཐམས་ཅད་དང་བྲལ་བ་མ་བཅོས་པའི་ངང་དུ་བཞག་པ་ན། སྦྲུལ་གྱི་མདུད་པ་ནམ་མཁའ་ན་རང་སར་གྲོལ་བ་ལྟར་འགྱུར་བས་དེ་ལྟར་བསླབ་པར་བྱ་ལ། ཁྱད་པར་གཉིད་ལོག་ཀར་དེའི་འདུན་པ་གྲངས་མང་དུ་བྱ། དེ་ནས་གདན་ལ་ཉི་མའི་ངོ་བོའི་ཐིག་ལེ་དམར་པོ་དང༌། ཟླ་བའི་ངོ་བོའི་ཐིག་ལེ་དཀར་པོ་གོས་སུ་བགོ་བར་བསྒོམ། པདྨའི་ལྟེ་བའི་ཨོཾ་ཨ་ཤད་ཤིན་ཏུ་ཕྲ་བ་དམར་པོར་བསྒོམ་པའམ།
ཡང་ཧཱུྃ་སྔོན་དུ་བསྒྱུར་ལ་རླུང་སེམས་གཅིག་ཏུ་དྲིལ་ལ་བསྒོམ། དེ་ལྟར་བྱས་པས་རྨི་ལམ་རྨིས་ཚད་རྨི་ལམ་ཡིན་པར་འདུག་སྙམ་པ་ནི་རྨི་ལམ་ཟིན་པ་ཡིན། རྨི་ལམ་འདི་ལྟར་ཆོས་ཐམས་ཅད་སྒྱུ་མ་རྨི་ལམ་ལྟར་རང་རང་ངོ་བོས་སྟོང་བཞིན་ཅིར་ཡང་རུང་བ་ཀུན་རྫོབ་བདེན་པས་དོན་དམ་བདེན་པ་མི་འདོར། དོན་དམ་བདེན་པས་ཀུན་རྫོབ་བདེན་པ་མི་འདོར། ཆོས་ཅན་ཆོས་ཉིད་ཡ་བྲལ་མ་ཡིན་པ་རྟེན་འབྲེལ་གྱི་ཆོས་ངོ་མཚར་ཆེའོ་སྙམ་སྟེ་དགའ་སྤྲོ་དང་བཅས་ན། རྒྱུའི་ཐེག་པའི་རྨི་ལམ་གྱི་ཉམས་ལེན་གྱིས་ཟིན་པ་ཡིན། ཁྱད་པར་རྨི་ལམ་ཉིད་སྒྱུ་ལུས་ལྷ་སྐུ་ཕྱག་རྒྱ་ཆེན་པོ་ཟིན་ན། རྫོགས་རིམ་སྐབས་འདི་པའི་ཐུན་མོང་མིན་པའི་ཉམས་ལེན་གྱིས་ཟིན་པ་ཡིན། དེ་ལ་གཉིས་ཀ་ཟིན་ན་རབ། རྨི་ལམ་ཟིན་ལ་ཉམས་ལེན་མ་ཟིན་པའམ། ཉམས་ལེན་ཟིན་ལ་རྨི་ལམ་མ་ཟིན་ན་འབྲིང༌། གཉིས་ཀ་མ་ཟིན་ན་ཐ་མའོ། །
གཉིས་པ་རྨི་ལམ་དུས་མེད་དུ་ཟིན་པ་ན་སྦྱང་བ་ལ། གཅིག་ཏུ་ཞེན་པའི་གཉེན་པོར་སྤེལ་བསྒྱུར་ལ་སྦྱང༌། ཡ་ང་བ་དང་བག་ཚ་བའི་གཉེན་པོར་སྒྱུ་མར་སྦྱར། ཡོན་ཏན་བསྐྱེད་པའི་ཕྱིར་སྒྱུ་མའི་རྣམ་ཐར་ལ་སྦྱང་བ་དང་གསུམ་ལས། དང་པོ་༼གཅིག་ཏུ་ཞེན་པའི་གཉེན་པོར་སྤེལ་བསྒྱུར་ལ་སྦྱང༌༽ནི།
རྨི་ལམ་བདེན་པར་མ་གྲུབ་སྙམ་ནས་ལྷ་སྐུ་སྒྱུ་མར་འཆར་བའི་ལྷ་སྐུ་དེ་ཉིད་འཁོར་ལོ་བདེ་མཆོག་ཀྱེ་རྡོར་སོགས་ཞི་ཁྲོ་རབ་འབྱམས་སུ་སྤྲུལ་པ་དང༌། ཞལ་ཕྱག་སྣ་ཚོགས་པར་སྤྲུལ་པ་དང༌། གཅིག་ལས་མང་པོར་སྤེལ་བ་དང༌། མང་པོ་གཅིག་ཏུ་བསྡུ་བར་བྱ་ལ། ཕལ་པའི་དབང་དུ་ན། མིར་རྨི་བ་ལས་མཁའ་ལྡིང་ལ་སོགས་དང༌། ཀ་བ་རྨི་བ་ལ་བུམ་པ་ལ་སོགས་པ་སྤེལ་སྦྱང་བྱའོ། །
གཉིས་པ་༼ཡ་ང་བ་དང་བག་ཚ་བའི་གཉེན་པོར་སྒྱུ་མར་སྦྱར་༽ནི།
དེ་ཉིད་ལ་བོགས་འདོན་པའི་ཆེད་དུ་མེ་ཆེན་པོ་ཡ་ང་བ་རྨི་བའམ། མ་རྨིས་ཀྱང་རྨི་ལམ་དུ་མེར་སྤྲུལ་ནས་ཆོས་ཐམས་ཅད་ནི་རྨི་ལམ་གྱི་མེ་ལྟ་བུ་སྟེ། དེས་བསྲེགས་པ་ནི་འགའ་ཡང་རང་བཞིན་གྱིས་གྲུབ་པ་མེད་དོ་ཞེས་ངེས་པའི་ཤེས་པ་འཁྲུལ་པ་མེད་པས་རྨི་ལམ་གྱི་མེས་རྨི་ལམ་གྱི་ལུས་ལ་གནོད་བྱར་མེད་ཅིང༌། དེ་བཞིན་དུ་རྨི་ལམ་གྱི་གཡང་ས་དང༌། རྨི་ལམ་དུ་རྒྱལ་པོ་ངན་པའི་ཆད་པ་པ་དང༌། གཅན་གཟན་དང༌། ཆུ་དང༌། འབྱུང་པོ་ལ་སོགས་པས་གཙེས་པ་ལའང་འདི་ལྟར་སྦྱངས་པས་མཐར་དེ་དག་གང་གིས་གནོད་པར་མི་ནུས་པས། བྱང་ཆུབ་སེམས་དཔའ་སྒྱུ་མའི་༼སྒྱུ་མ་ལྟ་བུའི་ཏིང་ངེ་འཛིན་ནི་ཆོས་ཐམས་ཅད་ཀྱི་སྐྱེ་འཇིག་སྒྱུ་མའི་སྐྱེ་འཇིག་ལྟར་རྟོགས་ནས་རང་གཞན་གྱི་དོན་བྱེད་པ་ན། གནས་ལུས་ལོངས་སྤྱོད་རྫུ་འཕྲུལ་བསམ་གྱིས་མི་ཁྱབ་པར་སྟོན་ནུས་པའི་ཏིང་ངེ་འཛིན་ཞིག་སྟེ། དེའང་ཆོས་ཐམས་ཅད་སྒྱུ་མ་ལྟ་བུར་དོན་གྱིས་གྲུབ་པའི་ཕྱིར་ཏེ། རྩ་ཤེར། རྨི་ལམ་ཇི་བཞིན་སྒྱུ་མ་བཞིན། །དྲི་ཟའི་གྲོང་ཁྱེར་ཇི་བཞིན་དུ། །དེ་བཞིན་སྐྱེ་དང་དེ་བཞིན་གནས། །དེ་བཞིན་དུ་ནི་འཇིག་པར་གསུངས། །ཞེས་འབྱུང་བའི་ཕྱིར། འོ་ན་སྒྱུ་མ་ལྟ་བུའི་ཏིང་ངེ་འཛིན་མཆོག་ནི་ས་བརྒྱད་པ་ནས་ཐོབ་ཀྱི། རྗེས་མཐུན་པ་ས་བདུན་པ་མན་དུའང་འབྱུང་ལ། དེའི་ཕྱིར། ཇི་སྐད་དུ། སེམས་ཅན་ཀུན་ཡིད་ཤེས་པ་དང༌། །མངོན་པར་ཤེས་པས་རྩེ་བ་དང༌། །སངས་རྒྱས་ཞིང་བཟང་བསྒྲུབ་པ་དང༌། །ཡོངས་སུ་བརྟགས་ཕྱིར་སངས་རྒྱས་བསྟེན། །དབང་པོ་ཤེས་དང་རྒྱལ་བ་ཡི། །ཞིང་སྦྱོང་སྒྱུ་མ་ལྟར་གནས་དང༌། །བསམས་ཤིང་སྲིད་པ་ལེན་པ་དང༌། །ལས་ནི་རྣམ་པ་འདི་བརྒྱད་དོ། །ཞེས་བྱ་བ་ལ་འཇིག་རྟེན་གྱི་ཁམས་སུ་རྫུ་འཕྲུལ་གྱིས་མངོན་པར་ཤེས་པས་རྩེ་བ་དང༌། སངས་རྒྱས་ཀྱི་ཞིང་རྟེན་གསེར་ལ་སོགས་པའི་ངོ་བོར་བསྒྱུར་པ་དང༌། བརྟེན་པ་སེམས་ཅན་ཡོངས་སུ་སྦྱོང་བ་དང༌། ཐམས་ཅད་དུ་སྒྱུ་མ་ལྟ་བུར་གནས་པ་དང༌། སེམས་ཅན་ཐམས་ཅད་ཀྱི་དོན་མཐོང་ནས་བློ་སྔོན་དུ་བཏང་བའི་སྐྱེ་བ་ཡོངས་སུ་འཛིན་པ་ལ་སོགས་ཀྱི་ས་བརྒྱད་པ་མི་གཡོ་བ་ཉམས་སུ་མྱོང་བར་བྱེད་པ་ཡིན་ནོ། །མཆན།༽ཏིང་ངེ་འཛིན་ལ་གནས་པ་ལ་ནི་བརྟན་པ་ཆེར་ཐོབ་པ་ན་སད་པ་དང༌། མ་སད་པའི་སྐབས་གང་དུའང་ཏིང་ངེ་འཛིན་འདི་དང་མ་བྲལ་ན་སྔོན་གྱི་རྣམ་པར་སྨིན་པ་ནི་མ་གཏོགས་ལ།༼སྒྱུ་མ་ལྟ་བུའི་ཏིང་ངེ་འཛིན་མཚན་ཉིད་པ་ཐོབ་པ་ན། ལས་ངན་གྱི་རྣམ་སྨིན་གྱིས་བརྫི་བ་མེད་ཀྱང་སོ་སྐྱེ་སྒྱུ་མ་ལྟ་བུའི་ཏིང་ངེ་འཛིན་གྱི་ཉམས་འཆར་བ་ཡོད་པའི་དབང་དུ་བྱས་པའོ། །མཆན།༽དེ་ལས་གཞན་དུ་འབྱུང་བ་དང་འབྱུང་འགྱུར་གྱི་གནོད་པས་འགའ་ཡང་འཚེ་བྱར་ཡོད་པ་མ་ཡིན་ཏེ། འཚེ་བྱ་རྣམས་ཀྱིས་འཚེ་བ་ན་ཡང་དངོས་མཚན་གདོས་དང་བཅས་པ་ལ་འཚེར་རུང་ཡང༌། དངོས་མཚན་གདོས་བཅས་དང་བྲལ་ན་ནམ་མཁའ་ལ་རལ་གྲི་བཏབ་ཅིང་སྒྱོགས་ཀྱི་འཁྲུལ་འཁོར་བསྐོར་ཀྱང་གནོད་བྱར་མེད་པ་བཞིན་༼མཁན་ཆེན་དང་ཤི་བས་ཀུན་མཁྱེན་བུའི་གསུང་རྒྱུན་རིམ་ལྔ་དམར་ཁྲིད་ཟིན་བྲིས་སུ་བུའི་ཞལ་ནས། རང་རེའི་སློབ་མ་བླ་མ་ཟེར་བ་ཞིག་ཡོད། ཁོང་དབོན་སློབ་ཁ་ཅིག་གིས་ཏི་སེ་ལ་བསྒོམ་དུ་ཕྱིན། མར་རེས་ཏི་སེའི་བྱང་ཕྱོགས་དེ་ནས་མར་ལ་པྲེ་ཏ་པུ་རིའི་ཆུ་དེ་འབབ་ཀྱིན་ཡོད། དེ་ལ་ཁོང་རྣམས་ཀྱིས་ཡོང་བས་སྟོབས་ཆུང་བ་རྣམས་ཆུས་ཁྱེར་འགྲོ་ཡི་འདུག །ཁོས་རྨི་ལམ་ཡིན་པར་འདུག་སྙམ་ནས་ཆུ་དཀྱིལ་དུ་སྐྱིལ་ཀྲུང་བཅས་ཏེ་བསྡད་འདུག་པ་ལ། གྲོགས་རྣམས་ཀྱིས་ཁོ་ཆུས་ཁྱེར་ཟེར་ཏེ་རྒྱུགས་ནས་ཁོ་ལ་ཐག་པའི་སྣེ་མོ་ནས་བཟུང་སྟེ་ཐག་པ་བསྐྱུར་པས་ཐག་པ་ཐོག་མ་ཁད་ཏིང་ངེ་འཛིན་སད་དེ། ཁོ་ཆུའི་གཏིང་དུ་བྱིང་སོ་ཏེ་སོང་ནས་གྲོགས་རྣམས་རྒྱུགས་པས་མ་ཤི་པར་ཐོན་པར་གདའ། སྟོང་ཉིད་འབྱོངས་ན་དེ་ལྟ་བུ་ཞིག་ཡོང་བ་ཡིན་གསུངས་ཞེས་བྲིས་གདའ་བའི་དོན་ལ་བསྙེགས་ན། སྟོང་ཉིད་རྟོགས་པའི་རྣལ་འབྱོར་པ་ལ་ཀུན་རྫོབ་པའི་ཆོས་ཐམས་ཅད་ཚད་མས་མ་གྲུབ་པ་དང༌། གནས་ཚུལ་ལ་ཀུན་རྫོབ་ཏུ་ཇི་ལྟར་སྣང་བ་ཙམ་དུ་ཡིན་པ་དང་ཡོད་པ་དང་གྲུབ་པ་མེད་པས། དེ་ལྟར་རྟོགས་པའི་རྣལ་འབྱོར་པའི་ངོར་དེར་སོང་བ་ཡིན་ཅེས་དགོངས་པ་ཡིན་ལ། དེ་ལས་གཞན་དུ་ན་མོས་བློ་ཙམ་གྱིས་བསྒོམས་པའི་གསལ་སྣང་གི་སྟོབས་ཀྱིས་ཆུ་ནམ་མཁར་བསྒྱུར་བ་དང༌། སྟོང་པར་བསྒྱུར་བ་དང༌། ཏིང་ངེ་འཛིན་གྱི་མཐུས་ཡུལ་གྱི་གནས་ཚུལ་རང་མཚན་པ་ཞིག་ཡོད་ན་དེ་དེར་བསྒྱུར་ནུས་པ་ལ་སོགས་པ་མ་ཡིན་ཏེ། མེ་འདི་ལྟ་བུའི་ཡུལ་རང་མཚན་དུ་གྲུབ་པ་ཡོད་ན་དེར་གྲུབ་འགྱུར་མི་ཡིན་པས། དེ་ཆུ་ལ་བསྒྱུར་དུ་ག་ལ་བཏུབ།
འོ་ན་མེས་སྟོང་ཉིད་རྟོགས་པའི་རྣལ་འབྱོར་པ་ལ་མི་གནོད་པའང་ལྟར་སྣང་གི་མེ་ཙམ་ལས་དོན་དུ་མེ་ཡིན་པ་རང་མཚན་དུ་གྲུབ་པ་མེད་པའི་དོན་ཡིན་ནོ། །དེས་ན་ནམ་མཁའ་མཐའ་ཡས་ཀྱི་སྐྱེ་མཆེད་པའི་ལྷ་ཞིག་ཆུ་ཀླུང་ཆེན་པོ་ཞིག་གི་དྲུང་དུ་ཕྱིན་པ་ན། ལྷ་དེ་ཉིད་ཀྱི་ཏིང་ངེ་འཛིན་གྱི་སེམས་སྣང་ལ་ཆུར་སྣང་མེད་པར་ནམ་མཁར་སོང་བ་དེ་ཡང་གནས་ཚུལ་ལ་ཡུལ་དེ་ཆུུ་ལ་སོགས་པའི་འབྱུང་བ་གང་དུའང་མ་གྲུབ་པས། སེམས་ཀྱིས་བསྒོམ་པ་དང་མཐུན་པར་གང་དུའང་རུང་བ་ནི་ཟབ་མོ་སྟོང་པ་ཉིད་ཆོས་ཐམས་ཅད་ཀྱི་གནས་ཚུལ་ལ་ཞུགས་པའི་དབང་ལས་ཏེ། མགོན་པོ་ཀླུས། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བ་སྟེ། །གང་ལ་སྟོང་ཉིད་མི་རུང་བ། །དེ་ལ་ཐམས་ཅད་རུང་མ་ཡིན། །ཅེས་གསུངས་པ་ཉིད་དབང་དུ་གྱུར་པ་ཡིན་ལ། སྣང་གཞི་ཐུན་མོང་ཚད་གྲུབ་ཏུ་འདོད་པའི་ཕྱོགས་ལ་ནི་ཆོས་ཚུལ་འདི་བསྟན་པ་ན། སྲོག་འདོར་བ་ཙམ་གྱི་འཇིགས་པ་སྐྱེ་ཡང་སྔོན་རབས་མཁས་ཤིང་གྲུབ་པ་བརྙེས་པའི་ལམ་གྲོལ་ལ་བག་ཆགས་ཀྱི་རིགས་བཟང་པོ་སད་པ་ལ་ནི་སྤྲོ་བ་དང་རུས་པ་མིན་པོའི་ཤུགས་ཀྱིས་མཆི་མའི་རྒྱུན་དང་བཅས་ཏེ་ལུགས་འདི་ལ་སྙིང་ནས་ཐལ་མོ་སྦྱོར་བར་བྱེད་དོ། །མཆན།༽ནོ། །
དཔལ་ཙོང་ཁ་པའི་བཞེད་པ་ཀུན་རྫོབ་ཚད་གྲུབ་ཉིད་སྒྲ་ཇི་བཞིན་པ་ལྟར་ན་ནི་སྒྱུ་མ་ལྟ་བུའི་ཏིང་ངེ་འཛིན་གྱི་མཐུ་གྲུབ་པ་རྣམས་ཀྱང་མེ་ཆུ་གཡང་ས་སོགས་ལ་ཐོགས་རྡུགས་མེད་པར་མི་འགྱུར་ཏེ། མེ་ཆུ་གཡང་ས་སོགས་ཚད་གྲུབ་ཀྱི་སྒྱུ་མ་ལྟར་གོང་དུའང་འཁྲུལ་པ་ལ་ཐོགས་རྡུགས་མེད་པའི་གོ་བཀག་པར་འགྱུར་བའི་ཕྱིར། ཆོས་ཀྱི་ཚུལ་འདི་ཡི་གར་མི་འོང་ཡང་སྔོན་རབས་འཕགས་པའི་ཡུལ་དང་གངས་ཅན་གྱི་ལྗོངས་སུ་བྱོན་པའི་སྐྱེས་བུ་དམ་པ་གཟུ་ཞིང་མཛངས་པ་རྣམས་ལ་རླུང་ལྟར་དུ་གྲགས་པའི་ལུགས་དེ་ཉིད་འདིར་བཀོད་པ་ཡིན་ནོ། །
གསུམ་པ་འཇིག་རྟེན་པའི་རྣམ་ཐར་ལ་སྦྱང་བ་དང༌། འཇིག་རྟེན་ལས་འདས་པའི་རྣམ་པར་ཐར་པ་རྣམས་སོ། །དང་པོ་༼སྦྱང་བ་༽ནི།
ལྷ་ཡུལ་བལྟ་བར་འདོད་ན་གཉིད་ལོག་ཀར་རྨི་ལམ་བཟུང་ལ་ལྷ་ཡུལ་བལྟ་བར་བྱའོ་སྙམ་དུ་བསམ། རྨི་ལམ་རྨི་བ་དང་རྨི་ལམ་ཡིན་པས་གང་ཡང་བཏུབ་སྙམ་དུ་ཤེས་པར་བྱས་ནས་ཉི་མའི་འོད་ཟེར་ལ་འཇུས་ཏེ་དེ་ལ་ཞོན་ནས་གླིང་བཞི་དང་རྒྱལ་ཆེན་རིས་བཞིའི་གནས་བལྟ། རི་རབ་ཀྱི་རྩེར་ཕྱིན་ནས་སུམ་ཅུ་རྩ་གསུམ་དགའ་ལྡན་ལ་སོགས་པ་བལྟ། མི་ཡུལ་དང་ངན་སོང་གི་གནས་ལ་སོགས་པ་བལྟ་བར་འདོད་ན། དེ་དང་དེའི་འདུན་པ་སྔོན་དུ་བཏང་ན་རྨི་ལམ་ཟིན་པ་དང་རྨི་ལམ་ཡིན་པས་གང་ཡང་བཏུབ་སྙམ་དུ་ཤེས་པར་བྱས་ནས། བལྟ་བར་འདོད་པའི་ཡུལ་དང་གནས་དང་མཛོད་ཕུག་ལ་སོགས་པ་ཕྱིན་པར་བསྒོམས་ན་མཐོང་བར་འགྱུར་རོ། །དུས་གསུམ་གྱི་ཤེས་བྱ་ཤེས་པར་འདོད་ན། གང་ཡིན་དེའི་འདུན་པ་སྔོན་དུ་བཏང་སྟེ་རྨི་ལམ་ཟིན་པ་དང་རྨི་ལམ་ཡིན་པས་གང་རུང་བཏུབ་སྙམ་དུ་ཤེས་པར་བྱས་ནས་གང་ཤེས་པར་འདོད་པ་དེ་དྲིས་པས་ལུང་སྟོན་པར་འགྱུར་ཏེ། དེ་ལ་སོགས་པ་སྣ་ཚོགས་པ་ལ་བསླབ་པར་བྱའོ། །
གཉིས་པ་༼འཇིག་རྟེན་ལས་འདས་པའི་རྣམ་པར་ཐར་པ་༽ནི།
རང་གི་རྩ་བའི་བླ་མ་དང་མཇལ་ནས་ཆོས་ཀྱི་ཟབ་གསང་གི་གནད་ཞུ་བ་དང༌། དགའ་ལྡན་དུ་བྱམས་པ་ལས་ཆོས་ཉན་པ་དང༌། བདེ་བ་ཅན་དུ་འོད་དཔག་མེད་ལས་ཆོས་ཉན་པ་དང༌། ཨཽ་ཌྱ་ཎར་བཅོམ་ལྡན་འདས་མ་ལས་དབང་ཞུ་བ་དང༌། འོག་མིན་དུ་རྡོ་རྗེ་འཆང་ལས་དབང་ཞུ་བ་ལ་སོགས་སོ། །དེ་དང་དེའི་འདུན་པ་སྔོན་དུ་བཏང་ནས་རྨི་ལམ་ཟིན་པ་དང༌། བུམ་པ་ལྟ་བུ་གཅིག་རྨིས་ན་རྨི་ལམ་ཡིན་པས་ཅིར་ཡང་བཏུབ་པས་འདིའི་ནང་དུ་ཕྱིན་ནས་བླ་མ་ལས་ཆོས་ཞུ། འདིའི་ནང་ནས་ཤར་ཕྱོགས་མངོན་དགར་ཕྱིན་ལ་མི་འཁྲུགས་པ་ལས་ཆོས་མཉན་པ་ལ་སོགས་པ་བྱས་ནས་ཞུགས་པས་དེ་དང་དེའི་སྣང་བ་འཆར། དེ་རྣམས་ཐམས་ཅད་ལ་ཡང་དང་པོར་འོལ་སྤྱི་ཙམ་ལས་མི་འཆང་ཞིང༌། དེ་ནས་ཇེ་གསལ་དུ་འགྱུར་ལ། ཕྱིས་མེ་ལོང་གི་ངོས་ལྟར་ཇི་ལྟ་བ་བཞིན་དུ་ཤེས་པ་འབྱུང་ངོ༌། །
འོ་ན་སྐབས་འདིའི་དགའ་ལྡན་དང་བདེ་བ་ཅན་ལ་སོགས་པ་རྣམས་དགའ་ལྡན་དང་བདེ་བ་ཅན་དངོས་གནས་དེ་ཡིན་ནམ། རྨི་ལམ་གྱི་རྟོག་པས་བཏགས་པའི་མཐུ་ལས་སྐབས་དེར་གཉིད་ཀྱིས་བསླད་པའི་འཁྲུལ་སྣང་གི་ངོར་དགའ་ལྡན་སོགས་བདེན་བདེན་ལྟར་འཆར་བ་གང་ཡིན་ཅེ་ན། སྤྱིར་དགའ་ལྡན་ལ་སོགས་འཁོར་འདས་ཀྱི་སྣོད་བཅུད་ཀྱི་ཆོས་ཐམས་ཅད་རང་གི་ལུས་སེམས་ལས་རྒྱང་ཆད་པར་ཕྱི་རོལ་ལྟར་སྣང་བ་དང༌། ཡང་འཁོར་འདས་ཀྱི་ཆོས་ཐམས་ཅད་རང་སེམས་ལས་ཐ་དད་པར་ནང་རྡོ་རྗེའི་ལུས་ཀྱི་རྩ་རླུང་ཐིག་ལེའི་ཁམས་ལ་ཡོད་པ་ལྟར་སྣང་བ་དང༌། ཡང་འཁོར་འདས་ཀྱི་ཆོས་ཐམས་ཅད་ཀུན་གཞི་ཁས་ལེན་མི་ལེན་གྱི་ལུགས་གང་ཡིན་ཀྱང༌། གསང་བ་རང་སེམས་ལ་གློ་བུར་དྲི་མའི་བག་ཆགས་སངས་རྒྱས་ཀྱི་རིགས་གཉིས་སྨིན་པ་དང་སད་པ་ལས་འཁོར་འདས་ཀྱི་ཆོས་འབྱུང་བ་ལྟར་སྣང་ཞིང༌།
དེས་ན་གསང་བ་རང་སེམས་ཀྱི་རྣམ་བྱང་གི་བྱེད་པས་ནང་རྡོ་རྗེའི་ལུས་ལ་གློ་བུར་དྲི་མ་འཁོར་བའི་བག་ཆགས་རྩ་ཐིག་རླུང་གསུམ་གྱི་ཁམས་ལ་ཡོད་པ་དེ་སྦྱངས། ནང་རྡོ་རྗེའི་ལུས་ལ་མྱང་འདས་ཆེན་པོའི་རྒྱུ་སངས་རྒྱས་ཀྱི་རིགས་རྩ་ཐིག་རླུང་གསུམ་ལ་ཡོད་པ་དེ་འོད་གསལ་བར་སྟོབས་ལྡན་དུ་བྱས་སྟོབས་ཀྱིས་གསང་བ་རང་སེམས་ལ་ཡོད་པའི་འཁོར་བའི་སེམས་ཀྱི་བག་ཆགས་ཤུགས་ལ་སྤངས་ནས་སེམས་ལ་ཡོད་པའི་སངས་རྒྱས་ཀྱི་རིགས་གཉིས་སངས་རྒྱས་སུ་རིམ་གྱིས་འཆར་བའི་ཚེ་གཞན་མཆོག་ཕྱག་རྒྱ་ཆེན་པོའི་ཡེ་ཤེས་འཆར་བས། ཉམས་སམ་རྟོགས་པ་དེའི་ངོར་ཡང་འཁོར་འདས་ཀྱི་ཆོས་རང་རྒྱུད་ཀྱིས་བསྡུས་པའི་རྡོ་རྗེའི་སྲིད་གསུམ་ལ་སོགས་པ་དང༌། གཞན་རྒྱུད་ཀྱིས་བསྡུས་པ་ཐ་མལ་པའི་སྲིད་གསུམ་ལ་སོགས་པ་ཐམས་ཅད་པྲ་ཕབ་པའི་སྣང་བ་ལྟར་ཡེ་ཤེས་ཀྱི་རང་ཉམས་ལས་གཞན་དུ་མ་ཡིན་པར་སྣང་བ་ཡིན་ལ།༼ཀུན་རྫོབ་ཀྱི་ཆོས་ཡིན་ན་མ་རིག་པས་བསླད་པའི་སྣང་བ་ཡིན་པས། སངས་རྒྱས་ཀྱིས་ཀུན་རྫོབ་པའི་ཆོས་ཇི་སྙེད་པ་ལ་མཁྱེན་པ་ལོག་པས་སངས་རྒྱས་པ་ལ་ཡེ་ཤེས་མེད་ཅེས་དབུ་མ་ཐལ་འགྱུར་བ་བཞེད་པ་ཡིན་ཀྱང༌། ལུགས་འདིར་ཀུན་རྫོབ་པའི་ཆོས་ལ་མ་རིག་པས་བསླད་པའི་ཆོས་ཞིག་དང༌། བསླད་པ་དང་བྲལ་བའི་ཆོས་གཉིས་ཡོད་ལ། དེའི་ཚེ་རྫོགས་པའི་སངས་རྒྱས་ཀྱིས་མ་རིག་པས་བསླད་སྣང་གི་ཀུན་རྫོབ་པའི་ཆོས་མི་མཁྱེན་ན་ཇི་སྙེད་མཁྱེན་པ་ཅན་གྱི་ཐམས་ཅད་མཁྱེན་དང་མི་འགྱུར་ལ། མཁྱེན་ན་མ་རིག་པའི་སྣང་བ་དང་ལྡན་པ་ཉིད་ཀྱི་ཕྱིར། སངས་རྒྱས་བསྒྲུབ་པ་དང་སྒྲིབ་བཅས་ཉིད་དུ་འགྱུར་རོ་ཞེ་ན། མ་གྲུབ་སྟེ། གཞན་རྒྱུད་ཀྱིས་བསྡུས་པའི་མ་རིག་པས་བསླད་པའི་སྣང་བ་དངོས་དེ་ཐམས་ཅད་མཁྱེན་པའི་ཡེ་ཤེས་ལ་ཤར་བ་མིན་གྱི། ཐམས་ཅད་མཁྱེན་པའི་ཡེ་ཤེས་ལ་སྣང་བ་དེ་པྲ་ཕབ་པའི་ཚུལ་དུ་འཆར་བའི་ཕྱིར། དོན་དུ་སངས་རྒྱས་ལ་མ་རིག་པའི་སྣང་བ་མངའ་བའང་མི་འགྲུབ་ལ། སྣང་བ་དེ་མི་མཁྱེན་པར་ཡང་མི་འགྱུར་རོ། །ཞེས་པ་ནི་ལུགས་འདིའི་གསང་བའི་ཟབ་གནད་རྗེ་རས་པ་ཆེན་པོའི་ཞལ་ལུང་གི་རྣམ་གྲངས་ཆེས་ཟབ་པ་ཞིག་གོ། །མཆན།༽དེས་ན་རང་ལ་ཤར་བའམ་རང་རྒྱུད་ཀྱིས་བསྡུས་པའི་ཕྱི་ནང་གསང་གསུམ་གྱི་དགའ་ལྡན་ལ་སོགས་པར་སྣང་བ་ནི་དགའ་ལྡན་ལ་སོགས་པ་དངོས་ཡིན་མིན་གྱི་ཁྱད་པར་ཅི་ཡང་མེད་དེ། དོན་དུ་གྲུབ་པའི་དགའ་ལྡན་སོགས་ནི་གང་ནའང་མེད། བདེན་པ་མེད་བཞིན་དུ་སེམས་ལ་སྣང་བའི་དགའ་ལྡན་སོགས་ནི་གསུམ་གར་གྱི་སྐབས་སུ་དེའི་གོ་ཆོད་པའི་ཕྱིར།
འོ་ན་ཕྱི་ནང་གསང་གསུམ་གྱི་དགའ་ལྡན་རང་རྒྱུད་ཀྱིས་བསྡུས་པ་རང་ལ་སྣང་བ་དེ་དང༌། གཞན་རྒྱུད་ཀྱིས་བསྡུས་པས་གཞན་ལ་སྣང་བའི་ཕྱི་ནང་གསང་གསུམ་གྱི་དགའ་ལྡན་གཉིས་ཚུལ་མཚུངས་པར་སྣང་དུ་རུང་ངམ་ཞེ་ན། འདིའང་ཕྱིའི་ཡུལ་ལ་སོགས་ནི་རང་གཞན་ལས་མཐུན་པར་བསགས་ན་ལས་སྣང་མཐུན་པར་འཆར་རུང་ལ། མ་བསགས་ན་དེར་འཆར་བའི་ངེས་པ་མེད་པ་དང༌། ལྷག་པར་གསང་བ་སེམས་མ་དག་གི་བྱེད་བཅིང་གིས་ནང་རྡོ་རྗེའི་ལུས་ཀྱི་རྩ་རླུང་ཐིག་ལེའི་དག་མ་དག་གི་ཡུལ་དུ་གནད་བཅིངས་པས་རྨི་ལམ་དུ་དགའ་ལྡན་སོགས་རང་སྣང་ལ་ཤར་བ་རང་རྒྱུད་ཀྱིས་བསྡུས་པ་དེ་དང༌། གཞན་སྣང་ལ་འཆར་བ་གཞན་རྒྱུད་ཀྱིས་བསྡུས་པའི་དགའ་ལྡན་ལ་སོགས་པ་གཉིས་ཀྱི་སྣང་བ་མི་འགལ་བར་རྟེན་འབྲེལ་ལམ་ལྟོས་བཞག་གི་དབང་གིས་འཆར་རུང་༼གང་ཟག་སོ་སོ་ལ་སྣང་བ་དེ་གཉིས་མི་འགལ་བར་མཚུངས་ངེས་པར་སྣང་བའམ་འཆར་རུང་བའི་རྒྱུ་མཚན་ཅི་ཞེ་ན། གང་ཟག་སོ་སོ་བ་དེ་ཤེས་པ་རྒྱུད་ལྡན་ཡིན་ཅིང༌། གང་ཟག་སོ་སོའི་ཤེས་པས་ཤེས་བྱའི་ཡུལ་ལ་འཇུག་པ་ན། ཤེས་བྱ་རིགས་མཐུན་ཤེས་བྱེད་སོ་སོའི་ཤེས་པ་ལ་མཚུངས་པར་སྣང་བའམ་འཆར་དུ་རུང་བའི་རྒྱུ་མཚན་གྱི་སྣང་བ་གཉིས་མི་འགལ་བར་མཚུངས་འདྲར་སྣང་བ་འདི་གྲུབ་བོ། །མཆན།༽བ་ཞིག་ནི་ཡོད་པས། དེ་གཉིས་ཀྱིས་མཐོང་བ་ཐུན་མོང་དུ་གྱུར་པ་ཞིག་ཡོད་པར་རློམས་པ་ཡིན་ཀྱང༌། དོན་ལ་སོ་སོའི་རྒྱུད་ཀྱིས་མ་བསྡུས་པའི་ཡུལ་ཕྱི་རོལ་དུ་སྣང་གཞི་ཐུན་མོང་བ་ཡན་གར་དུ་ཡོད་པ་མ་ཡིན་ནོ། །
ཡང་གསང་བ་སེམས་ཀྱིས་ནང་ལུས་ལ་གནད་དུ་བསྣུན་པའི་བྱེད་པ་མ་བྱང་ཞིང༌། རྣལ་འབྱོར་འཁྲུལ་མེད་དུ་མ་གྱུར་པའི་སྐབས་ཀྱི་སྣང་བ་ལ་ནི། དགའ་ལྡན་སོགས་རང་གཞན་གྱི་རྒྱུད་གཉིས་ཀ་ལ་མཐུན་པར་སྣང་བའི་སྣང་བ་ཡང་དག་པར་འཆར་བའི་ངེས་པ་ཡང་མེད་དོ། །༼གྲུབ་ཐོབ་ཨོ་རྒྱན་པ་དང༌། ཟླ་སེར་བ་དང༌། ཚ་ཆུང་བ་གསུམ་རྨི་ལམ་བཟུང་ནས་དགའ་ལྡན་དུ་བྱོན་པས་རྗེ་གྲུབ་ཐོབ་ཆེན་པོའི་གཟིགས་ངོའི་དགའ་ལྡན་དང༌། ཟླ་སེར་བའི་གཉིས་ཏེ་མཐུན་པར་བྱུང་སྐད། ཚ་ཆུང་བ་རྨི་ལམ་གྱི་འཛིན་སྟངས་ཆུང་བས་མི་གསལ་བའི་སྔ་མ་གཉིས་དང་མི་མཐུན་པ་ཞིག་སྣང་སྐད་པ་ལྟ་བུའོ། །མཆན།༽འོ་ན་ཡུལ་དེ་དག་ཕྱི་ནང་གསང་གསུམ་ལྷན་ཅིག་སྐྱེས་པའི་རྟེན་འབྲེལ་ལ་བལྟོས་ནས་དེར་སྣང་བ་བདེན་མེད་སྒྱུ་མ་ལྟ་བུའི་རྣམ་རོལ་ཡིན་པས། དེ་ལ་གནད་བཅིངས་ནས་སྒྲིབ་གཉིས་སྤང༌། ཚོགས་གཉིས་བསགས་ནས་གཞན་མཆོག་ཕྱག་རྒྱ་ཆེན་པོའི་ཡེ་ཤེས་ཀྱི་སྐུ་གསུང་ཐུགས་སྒྲུབ་པའི་ཚུལ་འདི་ནི་བཅོམ་ལྡན་འདས་དུས་ཀྱི་འཁོར་ལོ་སོགས་གསང་སྔགས་བླ་ན་མེད་པའི་རྒྱུད་སྡེ་ལས་གཞན་དུ་འགར་ཡང་སྟོན་པ་བདེ་བར་གཤེགས་པ་ཉིད་ཀྱིས་མ་གསུངས་ལ། དེ་ལྟ་བུའི་སྒྲུབ་བྱེད་དང་བསྒྲུབ་བྱ་ལ་ཕྱག་རྒྱ་ཆེན་པོའི་རྣལ་འབྱོར་དང་ཕྱག་རྒྱ་ཆེན་པོའི་གོ་འཕང་ཞེས་བརྗོད་པ་ཡིན་ལ། དེང་སང་གངས་ཅན་གྱི་ཁྲོད་འདི་ན་ཕྱག་རྒྱ་ཆེན་པོའི་ཁྲིད་འདེབས་པར་གྲངས་པ་རྣམས་ཀྱང་ཚུལ་འདི་དང་མཐུན་པར་ཁྲིད་འདེབས་པར་མཛད་ན་ཅི་མ་རུང་ཞེས་ཉིན་མཚན་ཁོར་ཡུག་ཏུ་མནོ་བར་གྱུར་ཏོ། །
དེས་ན་གསང་བ་སེམས་ཀྱི་ནང་རྡོ་རྗེའི་ལུས་ལ་གནད་དུ་བསྣུན་ཐབས་མི་ཤེས་པར་གསང་བ་སེམས་ཀྱི་ཕྱིའི་ཕུང་ཁམས་སྐྱེ་མཆེད་ཀྱི་སྟེང་ནས་བསགས་སྦྱངས་བྱས་ཏེ་སངས་རྒྱས་སྒྲུབ་པ་ལ་ནི་རྒྱུའི་ཐེག་པར་ཡང་ཡོད་མོད་ཀྱི། དེས་བསྒྲུབས་པའི་སངས་རྒྱས་དེ་ཡང་དག་པར་རྫོགས་པའི་སངས་རྒྱས་མཚན་ཉིད་པ་ཡིན་པ་ལའང་ཐེ་ཚོམ་དང་བཅས་པ་ཡིན་ལ། སངས་རྒྱས་མཚན་ཉིད་པ་ཡིན་དུ་ཆུག་ཀྱང༌། ལམ་དེས་དེ་སྒྲུབ་པ་ལ་ནི་གྲངས་མེད་པའི་བསྐལ་པ་མང་པོར་གོམས་དགོས་པ་ཡིན་ལ། གསང་ཆེན་གྱི་ཚུལ་འདིར་ནི་ལམ་འདི་ཚེ་གཅིག་ཏུ་བསྒོམ་པས་ཚེ་གཅིག་ཏུ་མངོན་པར་རྫོགས་པར་འཚང་རྒྱ་བ་ཡིན་ནོ། །
འོ་ན་དོན་དུ་གྲུབ་པའི་ཆོས་གང་ཡང་མེད་ན། ནང་རྡོ་རྗེའི་ལུས་ཀྱི་རྩ་རླུང་ཐིག་ལེ་སོགས་ཇི་ལྟར་འཐད་དེ་སྙམ་ན། དེ་ཡང་དོན་དམ་རང་བཞིན་གྱིས་གྲུབ་པ་ཡོད་པའི་དབང་དུ་བྱས་པ་མ་ཡིན་གྱི། རྟེན་ཅིང་འབྲེལ་བར་འབྱུང་བའི་སྣང་བ་སྒྱུ་མ་ལྟ་བུའི་དབང་གི་ངོར་བཞག་པ་ཡིན་པས་འགལ་བ་ཅུང་ཟད་ཀྱང་མེད་དོ། །༼ཕྱི་ནང་གཞན་གསུམ་གྱི་དག་པ་སྦྱང་ཚུལ་གྱི་གནད་རྡོ་རྗེ་སློབ་དཔོན་ཆེན་པོ་སངས་རྒྱས་མཉན་པ་གྲུབ་ཐོབ་ཀྱི་དགོངས་གསང་འདི་ལྟར་མ་ཤེས་ན། ཆེན་པོར་གྲགས་པ་འགའ་ཞིག་གིས་ཀྱང༌། ཇི་ལྟར་ཕྱི་རོལ་དེ་བཞིན་ནང༌། །ཞེས་པའི་དོན་འཆད་པ་ན། ཕྱིའི་རི་ར་བ་ཁང་ཁྱིམ་གྱི་རྒྱུ་ནུས་སམ་ས་བོན་ཞིག་རྩ་ཁམས་ཀྱི་ནང་ན་ཡོད་ལ། དེས་ཉེར་ལེན་བྱས་ནས་རི་སོགས་ཕྱི་རོལ་དུ་སྨིན་པ་ཡིན་ཅེས་འཆད་དགོས་བྱུང་འདུག །དེ་ལྟར་ན་རི་ལ་སོགས་པ་སེམས་ཅན་སྤྱི་མཐུན་གྱི་ལས་ཀྱི་བསྐལ་པ་ཆགས་དུས་ནས་འབྱུང་བའང་ཁས་ལེན་པར་མི་ནུས་པར་འགྱུར་བས་ཐ་སྙད་འགལ་བར་སྨྲ་བར་མི་བྱའོ། །མཆན།༽ གསུམ་པ་གཅིག་ཏུ་བྱེད་པའི་བསམ་གཏན་ནི། རྨི་ལམ་གྱི་སྒྱུ་ལུས་དེ་ཉིད་གོང་དུ་བཤད་མ་ཐག་པའི་རྗེས་གཞིག་དང་རིལ་འཛིན་གྱི་འོད་གསལ་དུ་འཇུག་པར་བྱེད་པ་ཡིན་ནོ། །
གསུམ་པ་བར་དོ་སྒྱུ་མ་ལ་གོ་བར་བྱ་བ་དང༌། ཉམས་སུ་ལེན་པའོ། །དང་པོ་༼གོ་བར་བྱ་བ་༽ནི།
སྲིད་པ་བར་དོ་འདི་འཆི་སྲིད་འགག་པ་དང་བར་སྲིད་འགྲུབ་པ་གཉིས་སྲང་མདའི་མཐོ་དམན་བཞིན་འབྱུང་ལ། དེའང་འདོད་གཟུགས་ཀྱི་སེམས་ཅན་གཉིས་འཆི་བ་ནས་སྐྱེ་བ་ཕྱི་མ་མ་བླངས་ཀྱི་བར་གྱི་ལུས་དང་སེམས་ལ་བར་དོ་དང་བར་སྲིད་ཅེས་བརྗོད་ལ། གཟུགས་མེད་དུ་ནི་གཟུགས་མེད་པས་བར་དེར་བར་སྲིད་ཀྱི་ལུས་མི་འབྱུང་བར་ཐེག་དམན་དང་ཐེག་ཆེན་གྱི་ཆོས་མངོན་པར་བཤད་ཀྱང༌། རྡོ་རྗེ་ཐེག་པ་བླ་ན་མེད་པའི་ལུགས་སུ་ནི་འཁོར་བའི་གནས་སྐབས་ཐམས་ཅད་དུ་རག་ལུས་སྐྱེད་བྱེད་ཀྱི་རླུང་སེམས་ཀྱི་ཕྲ་ལུས་གཉུག་མའི་ལུས་དང་ལྷན་ཅིག་པ་ཞིག་རྒྱུན་མི་འཆད་དུ་ཡོད་པར་འདོད་པས། དེའི་ཚེ་ལུས་སེམས་རང་གི་སེམས་སྣང་ལ་གསལ་བར་ཉམས་སུ་མ་མྱོང་ཡང༌། ལུས་མེད་པར་འཇོག་མི་ནུས་ལ། དེའི་ཚེ་དེ་ལ་བར་སྲིད་མེད་པར་ཡང་མཐའ་གཅིག་ཏུ་འཇོག་དཀའ་བ་ཡིན་ནོ། །ཡར་མར་གྱི་ཟང་ཐལ་ལ་བར་སྲིད་མེད་པ་ཡང༌། མཐོང་ཆོས་ཚེ་རབས་སྔ་མའི་ལས་ཉེས་ཀྱི་རྣམ་སྨིན་གྱི་འབྲས་བུ་མྱོང་བའི་མགོ་ཟུག་པས། ལས་དེ་དག་གི་འབྲས་བུ་མྱོང་བ་ལ་བར་སྲིད་ཀྱིས་བར་ཆོད་མི་དགོས་པ་ལ་དགོངས་ཀྱི། དེ་ལྟར་མ་ཡིན་ན་དེ་དག་ལ་བར་སྲིད་མི་འབྱུང་བའི་རྒྱུ་མཚན་ཅི་ཡང་མེད་དོ། །འོ་ན་བར་སྲིད་དེ་བྱད་བཞིན་ཇི་ལྟ་བུ་ཞིག་ཏུ་ཡོད་ཅེ་ན། མཛོད་ལས།
ཞེས་དང༌། མངོན་པ་གོང་མར། གང་དུ་སྐྱེ་བར་འགྱུར་བའི་བྱད་གཟུགས་སོ། །ཞེས་པ་ལ། ཁ་ཅིག་གིས་བར་སྲིད་རང་ལའང་འཆི་བ་ཡོད་པས་དེ་མ་ཤི་བར་གྱི་སྔོན་དུས་དང་སྐྱེ་འགྱུར་གྱི་བྱད་གཟུགས་ཞེས་པ་ཉིད་སྐྱེ་བ་འདི་ནས་སྐྱེ་བ་ཕྱི་མར་སྐྱེ་རྒྱུ་ཡིན་པས། ཚེ་སྔ་ཕྱི་གཉིས་ཀའི་བར་སྲིད་ཀྱི་བྱད་གཟུགས་དེ་སྔ་ཕྱི་གཉིས་ཀའི་བྱད་གཟུགས་སུ་མེད་ཅེས་གསུང་བ་བྱུང་ཡང༌། ཡོངས་གྲགས་ལ་ལུས་ཕྱི་མ་ལེན་རྒྱུ་ལ་སྔོན་དུས་ཀྱི་སྲིད་པར་བྱས་ནས་དེའི་བྱད་གཟུགས་ལྟར་འཆད་པ་ཉིད་ཁས་བླང་བར་བྱ་ལ། དེའང་རྗེ་མར་པས་བར་དོ་ཤོག་དྲིལ་དུ། དེའང་ཞག་ཕྱེད་དང་བཞིའི་ཚེ་སྔ་མའི་བྱད་གཟུགས་ཀྱི་རྣམ་པ་དང༌། དེ་ནས་ཕྱེད་བཞིའི་ཚེ་ཕྱི་མའི་བྱད་གཟུགས་འཛིན་པར་གསུངས་ཏེ། ཇི་སྐད་དུ།
ཕྱེད་དང་བཞི་ཡི་ཕྱི་མ་ལ། །
གར་སྐྱེའི་ལུས་སུ་འགྱུར་ནས་འགྲོ།
ཞེས་འབྱུང་བའི་ཕྱིར་རོ། །ཁྱུང་པོ་རྣལ་འབྱོར་དང་རྒྱལ་བ་ཨོ་རྒྱན་པ་སོགས་གྲུབ་ཐོབ་མང་པོས་བར་སྲིད་ཀྱི་ཚེ་ཕྱེད་སྐྱེ་བ་༼སྤྱིར་བར་དོ་སྔོན་དུ་བྱེད་ཚུལ་ནི། ལྷ་མིག་མངོན་ཤེས་སྦྱོར་བྱུང་གིས་བར་དོའི་ལུས་མཐོང་ལ། སྐྱེས་ཐོབ་ཀྱི་ལྷ་མིག་གིས་མཐོང་བ་ནི་མ་ཡིན་ལ། འཆི་འཕོ་བ་དང་སྐྱེ་བ་ཤེས་པའི་སྟོབས་དངོས་སངས་རྒྱས་ལ་ཡོད་ཀྱང༌། རྗེས་མཐུན་པར་ཉན་རང་དང་བྱང་སེམས་ལའང་འབྱུང་བས་རྗེས་མཐུན་པ་དེས་ཉིད་མཚམས་སྦྱོར་བའི་སྐྱེ་བ་དང༌། བར་སྲིད་དང་འཆི་འཕོ་གང་ཡིན་རྣམས་ཡིད་ཀྱི་རྣམ་ཤེས་ཀྱི་ཤེས་པ་ཡིན་ཏེ། མཛོད་འགྲེལ་ལས། འོ་ན་ཇི་ལྟར་ན་ཤི་འཕོས་པ་དང་སྐྱེ་བ་ཤེས་པ་འདི་ལྟར་སེམས་ཅན་འདི་དག་གི་ལུས་ཀྱང་ཉེས་པར་སྤྱོད་པ་དང་ལྡན་ནོ། །ཞེས་བྱ་བ་དེ་ལྟ་བུ་ལ་སོགས་པར་ཤེས་ཞེ་ན། དེ་ནི་དེས་མི་ཤེས་ཀྱི། འཕགས་པ་རྣམས་ལ་དེ་ལས་གཞན་པ་གང་གིས་དེ་ལྟ་བུར་ཤེས་པར་འགྱུར་བར་མངོན་པར་ཤེས་པའི་འཁོར་དུ་གྱུར་པའི་ཤེས་པ་སྐྱེའོ་ཞེས་འབྱུང་ངོ༌། །དེ་ལྟར་ན་རྗེ་རས་པ་ཆེན་པོའི་གསུང་གིས། སྐྱེ་བ་སྔ་མའི་བར་སྲིད་དམ་པ་དེ་དག་གིས་གཟིགས་པ་ནི་ཚེ་རབས་ཕྱི་མ་དེར་ཡང་ཚེ་རབས་སྔ་མ་ཇི་འདྲ་བའི་ལུས་དང་ལོངས་སྤྱོད་དེ་འདྲ་བ་ཞིག་ལེན་པས་དེའི་བར་སྲིད་ཤར་བའམ། ཡང་ན་བར་དོ་ལ་ལས་ཀྱི་དབང་གིས་རྫུ་འཕྲུལ་སོགས་ཡོད་པར་བཤད་པའི་ཤུགས་ཀྱིས་བར་དོའི་ལུས་དེ་ཚེ་སྔ་མའི་ལུས་ཇི་ལྟ་བར་རྫུ་འཕྲུལ་གྱིས་སྤྲུལ་པ་ཡིན་ནམ་སྟེ་བརྟག་པར་བྱའོ་ཞེས་གསུངས་སོ། །
ཙོང་ཁ་པ་ཆེན་པོས་བར་སྲིད་ཀྱི་ཚེ་སྔ་མའི་ལུས་ལྟར་བཤད་པ་དེ་གསུང་རབ་གང་ནས་ཀྱང་མ་བཤད་པ་ལྟར་གསུངས་པ་ནི་མི་བདེན་ཏེ། འདུལ་བ་ཕྲན་ཚེགས་ལས། སྲིད་པ་བར་མའི་སེམས་ཅན་ནི་སྔོན་གྱི་ལས་ལས་སྐྱེས་པའི་འགྲོ་བ་ཅི་འདྲ་བ་དེ་འདྲ་བར་འགྱུར་ཏེ། །ཞེས་དང༌། དུས་ཀྱི་འཁོར་ལོའི་འགྲེལ་པར། རྨི་ལམ་གྱི་ལུས་བཞིན་དུ་བག་ཆགས་ཀྱི་ལུས་སྟོང་པ་རྡུལ་ཕྲ་རབ་ཀྱི་ཚོགས་སྤངས་པ་དང་མ་འགགས་པ་སྟེ་ལས་ཀྱི་བག་ཆགས་ལས་བྱུང་བའི་བག་ཆགས་ཀྱི་ལུས་མ་འགག་པ་དེ་ཉིད་སླར་ཡང་རྡུལ་ཕྲ་རབ་ཚོགས་པའི་ལུས་འཛིན་ཏོ། །སླར་ཡང་རྡུལ་ཕྲ་རབ་འཚོགས་པའི་བདག་ཉིད་ཀྱི་ལུས་བཟུང་བའི་ཕྱིར། སྔར་གྱི་ལུས་ཀྱི་བག་ཆགས་ཡོངས་སུ་དོར་ནས་སེམས་ལ་ད་ལྟར་ཕྱི་ལུས་བག་ཆགས་སྐྱེ་བར་འགྱུར་རོ། །
ཞེས་ལས་ཀྱི་བག་ཆགས་ལས་བྱུང་བའི་བག་ཆགས་ཀྱི་ལུས་མ་འགག་པ་དེ་ཉིད་ཆེས་གསལ་བར་ཚེ་སྔ་མའི་བག་ཆགས་དང་མཐུན་པའི་ལུས་སྣང་འཆར་བར་གསལ་བར་བཤད་པ་ཉིད་ཀྱིས་སོ། །ཞེས་གསུངས་འདུག །གཞན་ཡང་འདུལ་བ་དང་མདོ་སྡེ་མང་པོར་སྟོན་པ་དང་ཉན་ཐོས་ཆེན་པོ་རྣམས་ལ་དགེ་བ་བསགས་པས་ཞག་གཅིག་མ་འདས་པར་འདོད་ལྷའི་རིས་སུ་སྐྱེས་པ་ལ་བརྟེན་ནས་གནས་བརྟན་པའི་སྡེ་པ་རྣམས་བར་སྲིད་མི་འདོད་པའི་གྲུབ་མཐའ་ཡང་སྡེ་པ་ཐ་དད་བཀླག་པ་སོགས་ལས་འབྱུང་བས་ལས་ཚུལ་ཐ་དད་པ་བསམ་གྱིས་མི་ཁྱབ་པར་ཤེས་པར་བྱའོ། །མཆན།༽སྔ་མའི་ལུས་དང༌། ཕྱེད་སྐྱེ་བ་ཕྱི་མའི་གཟུགས་སུ་གཟིགས་བྱ་བ་དང༌། གནས་བཟང་པོར་སྐྱེ་བ་རྣམས་གོས་དང་རྒྱན་ཕྲེང་ལ་སོགས་མཚར་སྡུག་འོད་དུ་དངར་བ་དང༌། གནས་དམན་པར་སྐྱེ་བ་རྣམས་གོས་དང་ལོངས་སྤྱོད་དབང་ཐང་ཆུང་བར་གཟིགས་པར་གསུངས་པས། གྲུབ་པའི་སློབ་དཔོན་རྣམས་ཀྱི་ཞལ་རྒྱུན་མི་འཆད་པ་ཡིན་པས་འདི་ཉིད་བདེན་པར་བཟུང་༼བྱང་པ་བདག་པོའི་དུས་འཁོར་བཀའ་འགྲེལ་དུ། འགྲེལ་ཆེན་ལས། སླར་རྨི་ལམ་གྱི་ལུས་བཞིན་དུ་ཞེས་པ་ནས། ལས་ཀྱི་བག་ཆགས་ལས་བྱུང་བའི་བག་ཆགས་ཀྱི་ལུས་མ་འགག་པ་དེ་ཉིད་ཀྱི་ལས་ཞེས་པས་འདིར་བར་དོའི་ལུས་དེ་བག་ཆགས་ཀྱི་ལུས་ཡིན་པ་དང་བག་ཆགས་ཀྱང་སྔར་གྱི་ལུས་ཀྱི་བག་ཆགས་ཡིན་པར་གསུངས་པ་འདི་བར་དོའི་ལུས་སྐྱེ་བ་སྔ་མའི་ལུས་ཀྱི་རྣམ་པ་ཅན་དུ་གསལ་བར་གསུངས་པའི་ཕྱིར། ཆོས་མངོན་པ་ལས་བར་དོའི་ལུས་དེ་སྐྱེ་བ་ཕྱི་མའི་ལུས་ཀྱི་རྣམ་པ་ཅན་ཡིན་པར་བཤད་པ་དང་མི་མཐུན་ཀྱང་སྔགས་དང་མཚན་ཉིད་ཀྱི་ཁྱད་པར་དུ་ཤེས་པར་བྱ་ཞིང༌། འདིར་གསུངས་པ་ཉིད་དོན་ལ་གནས་པར་སེམས་སོ་ཞེས་ཆོས་རྗེ་ཕྱ་པ་གསུང་བ་ལེགས་སོ་ཞེས་བྲིས་གདའོ། ། ས་སྐྱ་པ་གྲགས་པའི་མཚན་གྱིས། ཚེ་འདས་ཀྱི་ཚེ་སྔ་མའི་བྱད་བཟུང་ནས་རང་གི་ཉེ་དུ་སོགས་ལ་ལུང་བསྟན་པ་འདི་ནི། འཆི་བར་འགྱུར་བ་ལུང་བསྟན་པའི་མདོ་ལས། དྲི་ཟ་འཆི་ཁ་མའི་སེམས་ལ་ཉེ་བར་འཇུག་པ་ཞེས་ཕྱ་བ་དང༌། ལྷན་ཅིག་སྐྱེས་པའི་འདྲེ་ཞེས་བྱ་བ་གཉིས་གསུངས་པ་ལྟར་འདི་གཉིས་ཀྱིས་གསོན་པོའི་ཆ་བྱད་བཟུང་ནས་ལས་རྒྱུ་འབྲས་ལ་འཁྲུལ་དུ་འཇུག་པའོ་ཞེས་གསུངས་གདའ་བས། དེ་ལྟར་ན་དེང་སང་གི་ཆོས་པ་བཟང་དུ་རེ་བ་ཐམས་ཅད་སྔར་གསོན་དུས་ཀྱི་དབྱིབས་བཟུང་ནས་ཡི་དྭགས་མཁའ་ལ་རྒྱུ་བ་རང་གི་གྲ་རིགས་རྣམས་ཀྱིས་མཐོང་བ་དང༌། དེ་དག་གིས་རྒྱུད་འཁྲུལ་དུ་བཅུག་ནས་ལྷ་བབས་པ་ལྟར་བྱེད་པ་སོགས་བྱུང་འདུག་པ་ནི་རྒྱུ་དེ་ལྟ་བུས་ཡིན་ནམ་བརྟག་པའི་གཞི་ཆེ་བར་སྣང༌། མཆན།༽དགོས་ལ། ཚེ་འཕོས་ཀྱང་ཚེ་སྔ་མའི་བྱད་གཟུགས་དང་བག་ཆགས་འཛིན་པའང་ཡོད་པར་དོགས་ཏེ། དམྱལ་བར་ཀོ་ཀ་ལི་ཀས། འཕགས་པ་མོངྒལ་གྱི་བུ་མཐོང་བ་ན། འདི་དག་གིས་འདིར་ཡང་སྡོད་མི་འཇུག་པ་ཞེས་ཕན་ཚུན་ངོ་ཤེས་པ་དེ་ལའང་སྔར་གྱི་བྱད་གཟུགས་ལྟར་ཡོད་པས། འཕགས་པས་ངོ་མཁྱེན་པ་འདྲར་བཤད་པ་ཞིག་འདུག་ལ། སྨན་བླའི་མདོར། འདི་སྐད་དུ་བཙུན་པ་བཅོམ་ལྡན་འདས་སླད་མའི་ཚེ་སླད་མའི་དུས་ན་སེམས་ཅན་བྲོ་ནད་སྣ་ཚོགས་ཀྱིས་ལུས་ཡོངས་༼གཞན་འཆི་འཕོ་བ་དང་སྐྱེ་བ་ཤེས་པའི་མངོན་ཤེས་ཀྱང་ལོས་ཡོད་ཀྱི། འོན་ཏེ་ད་རེས་མ་བརྟགས་པར་རང་གར་ངོ་མཁྱེན་ན་ནི་སྔར་དབྱིབས་མངོན་སུམ་ལས་དེར་རྟོག་གྲང་ངམ་སྙམ་མོ། །མཆན།༽སུ་གཟིར་ཏེ། ཡུན་རིང་པོར་བྲོ་ནད་ཀྱིས་ལུས་ཀྱི་ཤ་བས་ཤིང༌། བཀྲེས་པ་དང་སྐོམ་པས་གྲེ་བ་དང་མཆུ་ནི་བསྐམ། འགུམ་པ་ལ་ནི་མངོན་དུ་ཕྱོགས། མཛའ་བཤེས་དང་ཉེ་དུ་དང་སྣག་གི་གཉེན་མཚམས་ངུ་བ་རྣམས་ཀྱིས་ནི་བསྐོར། ཕྱོགས་རྣམས་ནི་མུན་པར་མཐོང༌། གཤིན་རྗེའི་མི་རྣམས་ཀྱིས་ནི་དྲངས་ཏེ། དེའི་ལུས་འདི་ན་ཉལ་ཀྱང་རྣམ་པར་ཤེས་པ་ཆོས་ཀྱི་རྒྱལ་པོ་གཤིན་རྗེའི་མདུན་དུ་ཁྲིད་ཅིང༌། མི་དེ་དང་ལྷན་ཅིག་སྐྱེས་པའི་ལྷ་སླད་བཞིན་འབྲང་བ་གང་ལགས་པ་དེས་དགེ་བའམ་མི་དགེ་བ་བགྱིས་པ་དེ་དག་ཐམས་ཅད་ལེགས་པར་ཡི་གེར་བྲིས་ནས་ཆོས་ཀྱི་རྒྱལ་པོ་གཤིན་རྗེ་ལ་ཕུལ་བ་དང༌། ཆོས་ཀྱི་རྒྱལ་པོ་གཤིན་རྗེས་དེ་ལ་དྲིས་ཤིང་བརྟགས་ནས་དགེ་བའམ་མི་དགེ་བ་ཇི་ལྟར་བགྱིས་པ་དེ་བཞིན་དུ་བསྒོ་བ་ལ། གང་དག་ནད་པ་དེའི་དོན་དུ་བཅོམ་ལྡན་འདས་དེ་བཞིན་གཤེགས་པ་སྨན་གྱི་བླ་བཻཌཱུརྻ་འོད་ཀྱི་རྒྱལ་པོ་དེ་ལ་སྐྱབས་སུ་མཆི་ཞིང༌། འདི་འདྲ་བའི་སྦྱོར་བས་མཆོད་པར་བགྱིད་ན་དེའི་རྣམ་པར་ཤེས་པ་སླར་ལྡོག་ཅིང༌། རྨི་ལམ་རྨིས་པ་བཞིན་དུ་བདག་ཉིད་ཀྱིས་འཚལ་བའི་གནས་དེར་མཆིས་ཏེ།
ཡང་ན་ནི་གདུགས་བདུན། ཡང་ན་ནི་གདུགས་ཉི་ཤུ་རྩ་གཅིག །ཡང་ན་ནི་གདུགས་སུམ་ཅུ་རྩ་ལྔ། ཡང་ན་ནི་གདུགས་བཞི་བཅུ་རྩ་དགུ་ལ་དེའི་རྣམ་པར་ཤེས་པ་སླར་ལྡོག་ཅིང་དྲན་པ་རྙེད་ལ། དགེ་བ་དང་མི་དགེ་བའི་ལས་ཀྱི་རྣམ་པར་སྨིན་པ་བདག་ཉིད་ཀྱི་མངོན་སུམ་དུ་གྱུར་ཏེ། སྲོག་གི་སླད་དུ་ཡང་སྡིག་པའི་ལས་མི་བགྱིད་དོ། །ཞེས་འབྱུང་ལ། དེ་ལྟར་ན། ན་བཞིན་པའི་སེམས་ཅན་ཞིག་ཚེ་རབས་ཕྱི་མར་འགྲོ་བར་ཆས་བཞིན་པ་ལ། ཞག་བདུན་དང་ཉེར་གཅིག་སོགས་ནས་ཞེ་དགུའི་བར་གཤིན་རྗེའི་འཇིག་རྟེན་དུ་བགྲོད་ལ། དེའི་དོན་དུ་དམིགས་ནས་དགེ་རྩ་རླབས་ཆེན་བྱས་ན་སླར་ན་བའི་ལུས་ལ་ཞུགས་ནས་འཇིག་རྟེན་ཕ་རོལ་དུ་མི་འགྲོ་བ་ཙམ་ནི་གཞུང་དེའི་དངོས་བསྟན་ལ་ཐོན་ཅིང༌། ཁ་ཅིག་ཤི་ནས་སླར་སྔ་མ་ཤི་བའི་དུས་ཀྱི་ལུས་ལ་འཇུག་པ་ཡོད་པའི་ལུང་དུའང་འདི་འདྲེན་ཅིང༌། དེ་མཐུན་ཁ་ཅིག །ཞག་ཞེ་དགུ་པོ་དེའི་བར་དེར་བར་དོའི་ལུས་བླངས་པ་ཡིན་པ་དང༌། དེའི་བྱད་གཟུགས་ཀྱང་མ་ཤི་དུས་ཀྱི་སྐྱེས་བུ་དེའི་བྱད་གཟུགས་ལུས་ཆས་སོགས་ཀྱི་རྣམ་པར་སྣང་བའི་ཁུངས་ཡིན་ཀྱང་ཟེར། གཞན་དག་དེར་དེ་ལྟར་གསུངས་པ་ནི། དེ་གཤིན་རྗེའི་འཇིག་རྟེན་མཐུན་གྲུབ་པར་སོང་བ་ཡང་མ་ཡིན། ཚེ་རབས་ཕྱི་མར་སོང་བ་ཡང་མ་ཡིན། སྒྲིབ་པ་སྲབ་པའི་གང་ཟག་ལ་རྨི་ལམ་རྨི་བ་བཞིན་དུ་ཡིད་ཀྱི་ཤེས་པ་མངོན་ཤེས་དང་ཆ་འདྲ་བའི་གསལ་བ་རབ་ཀྱི་སྣང་ངོ་ལ་གཤིན་རྗེ་ཆོས་རྒྱལ་ལ་སོགས་པར་མཐོང་སྟེ། དེས་དགེ་མི་དགེའི་ལས་སོ་སོར་བསགས་པ་རྣམས་ངན་སོང་དང་མཐོ་རིས་ཀྱི་སྐྱེ་གནས་སོ་སོར་ལུང་བསྟན་ཅིང་དེར་འགྲོ་བ་མངོན་སུམ་དུ་རིག་པར་འགྱུར་ལ། དེ་ལ་བརྟེན་ནས་ལས་འབྲས་བསླུ་མེད་ལ་ངེས་ཤེས་སྐྱེ་བར་འགྱུར་ལ། དེ་ལྟར་སྐྱེ་བ་ལའང་སངས་རྒྱས་སྨན་བླ་མཆོད་པ་སོགས་དགེ་རྩ་སྟོབས་ལྡན་བྱེད་དགོས་པའི་དོན་ཡིན་ཟེར་རོ། །
གཞན་ཡང་དུས་ཀྱི་འཁོར་ལོ་ནི་འབྱུང་ལུས་མེད་ན་ཞུ་བདེ་འོང་མི་རིགས་ཟེར་བ་ལ། དེ་མེད་ཀྱང་སྟོང་གཟུགས་ཀྱི་ལུས་ཀྱིས་ཞུ་བདེ་འདྲེན་ནུས་པའི་དཔེར། རྡུལ་ཕྲ་རབ་པའི་ལུས་མེད་ཀྱང་སེམས་ལ་བག་ཆགས་ཀྱི་དབང་གིས་འཆར་བའི་ལུས་ཡོད་རུང་བའི་འཐད་པ་སྦྱོར་བའི་སྐབས་སུ་གཤིན་རྗེའི་གྲོང་ཁྱེར་དུ་འཇུག་པའི་སྣང་བ་འཆར་བར་བཤད་གདའ་ལ། དེ་ལྟར་ན་ནི་རང་གི་སེམས་སྣང་ཙམ་ལས་མ་གཏོགས་ལུས་མཚན་ཉིད་པ་ཡོད་པའི་སྒྲུབ་བྱེད་དུ་ནི་མ་སོང་བར་མངོན་ནོ། །དེས་ན་འགྲེལ་ཆེན་དུ། ཅི་སྟེ་མུ་སྟེགས་པ་སྡིག་པའི་བློ་ཅན་སྲོག་གི་རླུང་དེ་ཁོ་ན་གཉིད་ལ་དགའ་བ་རྣམས་འདིར་རྨི་ལམ་གྱི་གནས་སྐབས་ན་རྡུལ་ཕྲ་རབ་འདུས་པའི་བདག་ཉིད་ཀྱི་ལུས་ལ་དབུགས་འབྱུང་བ་དང་འཇུག་པ་ཡོད་ཅིང༌། དབུགས་འབྱུང་བ་དང་འཇུག་པ་དེ་དག་གི་མཐུ་ལས་གནས་སྐབས་གསུམ་དུ་འགྱུར་གྱི། དབུགས་འབྱུང་བ་དང་འཇུག་པ་ལས་ནི་མེད་པ་མ་ཡིན་ནོ་ཞེས་པ་འདི་སྨྲ་ན། འདི་ཉིད་ལ་རྣམ་པར་དཔྱད་པར་བྱ་སྟེ། འདིར་གལ་ཏེ་དབུགས་འབྱུང་བ་དང་འཇུག་པ་དག་མེད་པར་སེམས་ལ་རྨི་ལམ་གྱི་གནས་སྐབས་མེད་ན་དེའི་ཚེ་འཆི་བས་བརྒྱལ་བའི་གནས་སྐབས་སུ་དབུགས་འབྱུང་བ་དང་འཇུག་པ་མེད་པར་ཐུན་ཚོད་གཅིག་གི་བར་སེམས་རབ་ཏུ་སྣང་བ་ཅི་ལྟར་འགྱུར། བར་སྐབས་དེར་གཤིན་རྗེའི་རྒྱལ་པོའི་བཀས་གཤིན་རྗེའི་ཕོ་ཉ་རྣམས་ཀྱིས་ལུས་ཁྱེར་བར་བྱེད་པ་དང་གཤིན་རྗེའི་གྲོང་ཁྱེར་རབ་ཏུ་སྣང་བར་འགྱུར་ཞིང༌། གཤིན་རྗེའི་གྲོང་ཁྱེར་དེར་གཤིན་རྗེའི་རྒྱལ་པོ་ཡང་རབ་ཏུ་སྣང་བར་འགྱུར་ཏེ། གཤིན་རྗེ་དེས་ཁྱེར་བའི་ལུས་དེ་བསོད་ནམས་དང་སྡིག་པ་ལ་རྣམ་པར་དཔྱོད་པར་བྱེད་དོ། །
རྣམ་པར་དཔྱད་ནས་འདི་སྨྲ་སྟེ། ཇི་ལྟར་ད་དུང་འདིའི་ཚེ་ཟད་པར་མ་གྱུར་ཏོ། །དེའི་ཚེ་ཇི་སྲིད་འདིའི་ལུས་འཇིག་པར་མི་འགྱུར་གྱི་བར་དུ་སེམས་ཅན་འདི་མིའི་འཇིག་རྟེན་དུ་མྱུར་དུ་ཁྱེར་ཅིག །ཅེས་གཤིན་རྗེའི་ཕོ་ཉ་རྣམས་ལ་བསྒོ་བར་འགྱུར་ཏེ། བསྒོ་བ་དེས་གཤིན་རྗེའི་ཕོ་ཉ་དེ་རྣམས་ཀྱིས་དེ་ནས་ལུས་མིའི་འཇིག་རྟེན་དུ་འདོར་བར་བྱེད་དོ། །དོར་བར་གྱུར་པ་ན་སེམས་ཀྱི་བག་ཆགས་ཀྱི་དབང་གིས་སླར་ཡང་ཤི་བའི་ལུས་དེ་ལ་དབུགས་འབྱུང་བ་དང་འཇུག་པ་དག་ཏུ་འགྱུར་ཏེ། དེའི་ཚེ་བག་ཆགས་གཞན་གྱི་དབང་གིས་སད་པའི་གནས་སྐབས་སུ་འགྱུར་རོ། །
གནས་སྐབས་དེ་ལ་སེམས་རབ་ཏུ་སད་པའི་ཕྱིར་གཉེན་གྱི་སྡེ་ལ་གཤིན་རྗེའི་རྒྱལ་པོའི་གཏམ་རྗོད་པར་བྱེད་དོ། །དེའི་ཕྱིར་ལུས་མེད་ཅིང་དབུགས་འབྱུང་བ་དང་འཇུག་པ་དག་ཀྱང་མེད་པར་ཐོག་མ་མེད་པའི་སེམས་ཀྱི་བག་ཆགས་གློ་བུར་བ་ནི་ཡང་དང་ཡང་དུ་སྐྱེ་བའི་དབང་གིས་འགྱུར་ཏེ་སེམས་ཅན་རྣམས་ཀྱི་རང་བཞིན་ནི་མ་ཡིན་ནོ། །གལ་ཏེ་འཁོར་བའི་བག་ཆགས་འདི་རང་བཞིན་དུ་གྱུར་པ་ཡིན་ན་སེམས་ཅན་རྣམས་སངས་རྒྱས་ཉིད་ཅེས་བྱ་བར་མི་འགྱུར་རོ། །རྒྱུ་གང་གི་གློ་བུར་བ་ཡིན་པའི་རྒྱུ་དེས་འདི་ཟད་པར་འགྱུར་ཏེ། དེ་ཟད་པ་ལས་སངས་རྒྱས་ཉིད་དུ་དེ་བཞིན་གཤེགས་པས་གསུངས་སོ། །ཞེས་འབྱུང་ངོ༌། །
འོ་ན་བར་དོའི་ལུས་དེ་ཕྲ་རགས་ཇི་ལྟར་ཞེ་ན། གཟུགས་ཀྱི་བར་སྲིད་ནི་གཟུགས་ཀྱི་ལུས་དྭང་བས་ཕྲ་ལ། འདོད་ལྷའང་དེ་ལ་བལྟོས་པའི་གཟུགས་རགས་པས་དེའི་བར་སྲིད་ཀྱང་རགས་ལ། དེའི་རིགས་པས་འོག་མ་ལའང་འགྲེ་ལ། དེ་ལྟར་ནའང་འགྲོ་བ་གང་དང་གང་ཡིན་པའི་སྔོན་དུས་ཀྱི་སྲིད་པ་ལས་བར་སྲིད་ཕྲ་ལ། འོན་ཏེ་ལུས་དེ་ལ་འབྱུང་བའི་ཁམས་ཡེ་མེད་པ་མིན་ཏེ། ལུས་དེ་དབང་པོ་ཀུན་ཚང་དུ་བཤད་པས། དེ་ལྟར་ནའང་ནང་དོན་བེམ་པོ་ཡོད་ཀྱང་ལུས་དེ་ཡིད་གཙོ་བོར་གྱུར་པས་གང་དུ་བསྐྱོད་པ་དེར་བགྲོད་ནུས་པས་བར་དོའི་ཡིད་ཀྱི་ལུས་སུ་འཇོག་པ་དང༌། དེ་གང་ཟག་གཞན་འཐོག་པའི་ས་རྡོ་སོགས་ལ་མི་ཐོགས་པ་ནི་ལས་ལས་བྱུང་བའི་རྫུ་འཕྲུལ་གྱི་མཐུ་ལས་ཡིན་ཏེ། ཇི་སྐད་དུ། ལས་ཀྱི་རྫུ་འཕྲུལ་ཤུགས་དང་ལྡན་བྱ་བ་དང༌། དཔལ་ཆོས་ཀྱི་གྲགས་པས།
ལུས་ཅན་ཡིན་ཀྱང་ཕྲ་བའི་ཕྱིར། །
འགའ་ཞིག་ལ་ལར་ཐོགས་མེད་དེ། །
ཆུ་བཞིན་གསེར་ལ་དངུལ་ཆུ་བཞིན། །
མ་མཐོང་ཕྱིར་ན་མེད་པ་མིན། །
ཅེས་འབྱུང་བས་སོ། །བར་སྲིད་དེའི་བཟའ་བ་ནི་ཁམ་ཟས་ལ་དྲི་གཙོ་བོར་ཟ་བས་དྲི་ཟ་བ་ཡིན་ནོ། །རོ་ལ་སོགས་པ་མི་ཟ་བའང་མིན་ནོ། །བར་སྲིད་ཀྱི་ཁ་དོག་ཀྱང་མི་དགེ་བ་བྱེད་པའི་དེ་ནི་མུན་ནག་ལྟ་བུ་དང༌། དགེ་བ་བྱེད་པའི་དེ་ནི་ཟླ་འོད་ལྟ་བུ་དང༌། དམྱལ་བའི་བར་དོ་ནི་སྡོང་དུམ་འཚིག་པ་ལྟ་བུ་དང༌། དུད་འགྲོའི་བར་དོ་ནི་དུ་བ་ལྟ་བུ་དང༌། ཡི་དྭགས་ཀྱི་བར་དོ་ནི་ཆུའི་ཁ་དོག་དང༌། འདོད་ལྷ་དང་མིའི་བར་དོ་ནི་གསེར་ལྟ་བུ་དང༌། གཟུགས་ཁམས་ཀྱི་བར་དོ་ནི་དཀར་པོར་དགའ་བོ་མངལ་འཇུག་ལས་བཤད་ཅིང༌། རྒྱལ་བ་ཡང་དགོན་པའི་གསུང་གིས། དེའང་བར་དོར་དང་པོར་རླུང་ལྔ་རྒྱུ་ཞིང་དུག་ལྔ་འདུས་པའི་ནང་སེམས་ཀྱི་རྟེན་འབྲེལ་ལས་རྣམ་༼བིརྺ་པའི་གསང་རྒྱུད་ཟེར་བ་ཞིག་ལས། རང་གི་ཤེས་པའི་རྣམ་པ་ལ། །སྣང་བ་རྣམ་བྱང་རྣམ་ལྔར་འཆར། །ནང་གི་རྟགས་ཀྱི་རྟེན་འབྲེལ་གྱིས། །དམྱལ་བར་སྐྱེ་ན་དཀར་པོར་འཆར། །ཡི་དྭགས་སྐྱེ་ན་དམར་པོར་འཆར། །དུད་འགྲོར་སྐྱེ་ན་ལྗང་གུར་འཆར། །མི་རུ་སྐྱེ་ན་སྔོན་པོར་འཆར། །ལྷ་མིན་སྐྱེ་ན་སེར་པོར་འཆར། །ལྷ་རུ་སྐྱེ་ན་སྣ་ཚོགས་འཆར། །ཞེས་ཟེར་བའང་སྣང་ལ། ཁ་ཅིག་རྣམ་བྱང་ཟེར་བ་མིན། ལས་བསགས་པའི་རྣམ་སྨིན་གྱི་འབྲས་བུའི་སྣང་བའི་རྣམ་པ་ཆ་དང་མཐུན་པའི་རང་འོད་ཡིན་པས་རྣམ་བྱང་མ་དག་རྣམ་ཆ་དག་པ་ཡིན་ཟེར་བ་དང༌། རྩ་བའི་རླུང་ལྔ་པའི་རྣམ་ཆ་ཡིན་ཟེར་བའང་སྣང་ལ། ཡང་ཁ་ཅིག་རྣམ་བྱང་འོད་ལམ་གྱི་ཐ་སྙད་གསང་སྔགས་པ་ལ་གྲགས་ཆེ་བ་ཐམས་ཅད་འོད་གསལ་སྟོང་པ་སྟེ་ཉོན་མོངས་རྣམ་བྱང་བའི་བདག་ཉིད་དུ་ཡེ་ཤེས་རྡོ་རྗེ་ཀུན་ལས་བཏུས་པར་གསུངས་པ་ལ། དེའི་ཉོན་མོངས་རགས་པ་རྣམས་འགགས་པའི་རྣམ་བྱང་དེ་དང་རྡུལ་མུན་སྙིང་སྟོབས་ཀྱི་འོད་ཟེར་དང་དུ་བ་འདྲེས་པས་ཁ་དོག་ལྔ་བཅས་ཀྱི་ལམ་རྒྱུད་ལྔའི་རྣམ་པ་འཆར་བ་ཡིན་ཟེར་བའང་སྣང་ལ། ཁ་ཅིག་འདི་ནི་རྙིང་མའི་གཞུང་ལས་འབྱུང་བ་ཡིན་ཀྱང་ཟེར་རོ། །མཆན།༽བྱང་ལྔ་འཆར་བ་ནི་ཕྱོགས་ཐམས་ཅད་དུ་འགྲོ་ཞིང་འཁྱམས་པའི་ཚེ་འོད་ཁ་དོག་ལྔ་ལམ་ལྟ་བུར་ཤར་རེ་འོང་ལ། འོད་གང་ལ་ཟིན་པ་དེའི་སྐྱེ་གནས་ཟིན་ཏེ། དཀར་པོ་ལ་ཟིན་ན་ལྷ། ༼གཟུགས་མེད་དུ་སྐྱེ་བ་ལ་བར་སྲིད་མེད་དེ། གཟུགས་མེད་ན་གཟུགས་མེད་པའི་ཕྱིར། སྔོན་བྱུང་སྲིད་པའི་ཤ་གཟུགས་ཅན་མེད་པའི་ཕྱིར། ཞེས་པ་ནི་ཐེག་པ་འོག་མ་པའི་ལུང་ཡིན་ལ། དུས་འཁོར་ནས་གཟུགས་མེད་པའི་སེམས་ཅན་ལ་དབུགས་རྒྱུ་བ་དང་ཁམས་འཕོ་བ་ཡོད་པར་བཤད་པས་གཟུགས་སམ་ལུས་ཤིན་ཏུ་ཕྲ་བར་ཡོད་པར་གྲུབ་ལ། དེར་མ་ཟད་འཕགས་པ་འཇིག་རྟེན་འཛིན་གྱིས་ཞུས་པའི་མདོ་ལས། འཇིག་རྟེན་འཛིན་གཟུགས་མེད་པའི་ཁམས་ཀྱི་ལྷའི་ཉེ་བར་ལེན་པའི་ཕུང་པོར་སྐྱེ་ཞིང༌། འགོག་པའི་མཚན་ཉིད་ཤིན་ཏུ་ཕྲ་བའང་དེ་བཞིན་དུ་ཤེས་པར་བྱའོ། །ཞེས་གསུངས་པས་ཀྱང་གཟུགས་མེད་ན་གཟུགས་ཡེ་མེད་མིན་པར་རིགས་སོ། །མཆན།༽དམར་པོ་ལྷ་མིན། སྔོན་པོ་མི། སེར་པོ་ཡི་དྭགས། ལྗང་གུ་དུད་འགྲོ། དུད་ཁ་ལ་ཟིན་ན་དམྱལ་བའི་སྐྱེ་གནས་འཛིན་ནོ། །དེ་ནས་གར་ཕྱིན་དུ་རྣམ་བྱང་དེ་ལ་ལམ་ལྟ་བུ་ཤར་རེ་འོང་ལ། སྣང་མུན་གྱི་འོད་དེ་ཡང་དེའི་འོད་དུ་འགྲོ། རང་གི་ཡིད་ལུས་དེའང་དེའི་ཁ་དོག་ཏུ་འོང༌། །ཞེས་པ་དང༌། དེ་མཐུན་རྙིང་མའི་བར་དོ་ཐོས་གྲོལ་བྱ་བ་ལ་སོགས་པའང་བཤད་ཚོད་དུ་གདའ་བས་ཅི་ལྟར་ཡིན་མཐའ་གཅིག་ཏུ་དཔྱད་དཀའ་བར་སྣང་ངོ༌། །
སྤྱིར་སྔགས་བླ་མེད་ཀྱི་རྫོགས་རིམ་ཕས་རྒྱུའི་སྐུ་གསུམ་ལམ་གྱི་སྐུ་གསུམ་དུ་འཁྱེར། ལམ་གྱི་སྐུ་གསུམ་འབྲས་དུས་ཀྱི་སྐུ་གསུམ་དུ་ཁྱེར་བས། གསང་སྔགས་འབྲས་བུ་ལམ་བྱེད་མྱུར་མགྱོགས་ཀྱི་ཟབ་ཁྱད་འདི་ལ་ཡོད་ཅིང༌། འབྲས་བུ་དེའང་གཞི་དུས་ནས་ནུས་ཅན་གྱི་ངོར་གྲུབ་པས། རྡོ་རྗེ་ཐེག་པ་གཞི་འབྲས་དབྱེར་མེད་ཀྱི་ཆེ་བ་ཞེས་འབྱུང་ལ། དེའང་གཞི་ལམ་དབྱེར་མེད་དུ་བསྒོམས་པས་འབྲས་བུ་མངོན་དུ་འགྱུར་བའི་ཕྱིར། ཉོན་མོངས་ཡེ་ཤེས་སུ་འཆར་བ། འཁོར་བ་མྱང་འདས་སུ་དག་པ་ཞེས་བྱ་བ་དེ་འབྱུང་བ་ཡིན་ནོ། །
དེའང་སེམས་ཅན་ཐམས་ཅད་ཀྱི་སྐྱེ་བ་སྤྲུལ་སྐུ། འཆི་བ་ཆོས་སྐུ། བར་དོར་ལོངས་སྤྱོད་རྫོགས་པའི་སྐུར་འཆར་བའམ་བསྒྱུར་དུ་མི་རུང་བ་ནི་སེམས་ཅན་གྱི་རིགས་ན་འགའ་ཡང་མེད་པས་དེ་གསུམ་གཞི་དུས་ཀྱི་སྐུ་གསུམ་ཡིན་ལ། སྐྱེ་བ་སྤྲུལ་སྐུ་སད་པའི་དུས་གཏུམ་མོ་བསྒོམ་པ་སྤྲུལ་སྐུའི་རྣལ་འབྱོར། འཆི་བ་ཆོས་སྐུ་གཉིད་ཀྱི་དུས་འོད་གསལ་བསྒོམ་པ་ཆོས་སྐུའི་རྣལ་འབྱོར། བར་དོ་ལོངས་སྐུ་རྨི་ལམ་བར་དོའི་དུས་རྨི་ལམ་སྒྱུ་ལུས་བསྒོམ་པ་ལོངས་སྤྱོད་རྫོགས་སྐུའི་རྣལ་འབྱོར་ནི་ལམ་གྱི་སྐུ་གསུམ་ཡིན་ལ། གཉིད་སྟུག་དང་འཆི་སྲིད་ཀྱི་སེམས་མེད་མི་རྟོག་འོད་གསལ་ཆོས་ཀྱི་སྐུར་སངས་རྒྱས་པ་དང༌། རྨི་ལམ་དང་བར་སྲིད་ཀྱི་སྣང་བ་བདག་བྱིན་གྱིས་བརླབ་པ་ལོངས་སྤྱོད་རྫོགས་པའི་སྐུར་སངས་རྒྱས་པ་དང༌། སྐྱེ་བ་སྔོན་དུས་ཀྱི་སྲིད་པ་དང་བཅས་པ་རང་སྣང་སྤྲུལ་པའི་སྐུར་སངས་རྒྱས་པ་ནི་འབྲས་དུས་ཀྱི་སྐུ་གསུམ་ཡིན་ལ། གཞི་ལམ་འབྲས་གསུམ་གྱི་སྐུ་གསུམ་གསུམ་ཚན་གསུམ་བསྲེ་བ་ནི་བསྲེ་བ་དགུ་བསྐོར་ཡིན་ལ། དེའང་སྐྱེ་བ་གཅིག་པུ་ལ་སྐྱེ་འཆི་བར་དོའི་ཆ་གསུམ་བསྐྱེད་པའི་སྐབས་ཡོད་པ། གཏུམ་མོ་སྒྱུ་ལུས་འོད་གསལ་གསུམ་ལམ་དུ་བྱས་ན་སྐུ་གསུམ་མངོན་དུ་བྱེད་པས་དགུར་སྦྱར་བ་དང༌། གཏུམ་མོ་གཅིག་པུ་ལའང་གཏུམ་མོ་འོད་གསལ་སྒྱུ་ལུས་ཀྱི་བྱེད་པའི་འགྲོས་གསུམ་བརྩིས་ནས་དེས་སྐྱེ་འཆི་བར་དོ་གསུམ་སྐུ་གསུམ་དུ་འཚང་རྒྱ་བར་བྱེད་པ་དང༌། ཆོས་སྐུ་གཅིག་པུ་ལའང་ནང་གསེས་ཀྱི་སྐུ་གསུམ་བྱས་ནས་དེ་རེ་རེའི་ངོས་སྐལ་གྱི་སྐྱེ་འཆི་བར་སྲིད་གསུམ་དང༌། དེ་སྦྱོང་བྱེད་ལམ་དུས་ཀྱི་གཏུམ་མོ་འོད་གསལ་སྒྱུ་ལུས་གསུམ་སྟེ་རེ་རེ་ལའང་དགུ་ཕྲུགས་སུ་སྦྱར་ཞིང༌། གཞན་ལྷག་མ་རྣམས་ལའང་དེའི་རིགས་པས་ཤེས་པར་འགྱུར་བས་བསྲེ་བ་དགུ་དགུ་བརྒྱད་ཅུ་གྱ་གཅིག་ཏུ་འགྱུར་བ་ཡིན་ནོ། །
གཞི་དུས་ཀྱི་སྐྱེ་འཆི་བར་སྲིད་གསུམ་པོ་འདི་ལ་འཁོར་བའི་གནས་སྐབས་སུ་གནས་སྐབས་གསུམ་དུ་བཅད་པའི་སྣང་བ་གསུམ་འཆར་ཞིང༌། ལུས་གསུམ་ལོན་ནས་བར་མ་དོར་བྱ་བ་བྱེད་པ་ལ་དགོངས་ནས། རྗེ་མར་པས། སྐྱེ་འཆི་བར་དོ། རྨི་ལམ་བར་དོ། སྲིད་པ་བར་དོ་ཞེས་བར་དོ་གསུམ་གསུངས་ལ། རྨི་ལམ་བར་དོས་གཉིད་ཀྱི་གནས་སྐབས་དང༌། གཉིད་ཀྱིས་མཚོན་ནས་འཆི་སྲིད་ཀྱི་སྐབས་ཀྱང་བར་དོའི་ཐ་སྙད་དུ་མཛད་ལ། དེ་ལ་དགོངས་ཏེ་རྗེ་བཙུན་སྒམ་པོ་པས། བར་དོ་ཆུང་འབྲིང་ཆེ་གསུམ་དང༌། རྨི་ལམ་ཆུང་འབྲིང་ཆེ་གསུམ་ཞེས་གསུངས་ཏེ། དེའང་རྨི་ལམ་ནི་ཉི་ཚེ་བ་ཡིན་པས་རྨི་ལམ་ཆུང་ངུ་དང༌། བར་དོ་ནི་རྒྱུན་ཐུང་བ་དང་སྣང་བ་མི་བརྟན་པ་དང༌། ཕྲ་བས་ཀྱང་ཡུད་ཙམ་དུ་གྱུར་པས་རྨི་ལམ་འབྲིང་པོ་དང༌། སད་དུས་འཁྲུལ་སྣང་བརྟན་ཅིང་བདེན་སྣང་བཟློག་མེད་དུ་ཉམས་སུ་མྱོང་བས་རྨི་ལམ་ཆེན་པོར་བཞག་པར་མཛད་ལ། འདི་ལ་དགོངས་ནས་རྣལ་འབྱོར་གྱི་དབང་ཕྱུག་མི་ལ་རས་པས། ད་ལྟ་ངེད་རང་རྣམས་བར་མ་དོའི་ལམ་ཆེན་པོ་གསུམ་དུ་ཞུགས་ནས་རྨི་ལམ་ཆེན་པོ་རྨི་བའི་དུས་ཡིན་ཅེས་བཀའ་སྩལ་ཏོ། །
ཡང་འཁོར་བའི་གནས་སྐབས་སུ་བར་དོ་གསུམ་དུ་འཇོག་པར་མ་ཟད། མི་གནས་པའི་མྱང་འདས་ཆེན་པོར་འཇུག་པའི་ཚུལ་ལའང་རྗེ་མི་ལས་བར་དོ་གསུམ་དུ་རྣམ་པར་བཞག་སྟེ། འཁོར་འདས་སམ་རང་བཞིན་གནས་པའི་བར་དོ། ཏིང་ངེ་འཛིན་བསམ་གཏན་གྱིའམ་རང་བཞིན་ལམ་གྱི་བར་དོ། ལུགས་བཟློག་འཆི་ཀ་མའི་སྐྱེ་གནས་བརྒྱུད་པའི་བར་དོ་ཞེས་གསུམ་དུ་མཛད་ནས་བར་དོ་དྲུག་སྐོར་དུ་གྲགས་ལ། དེའི་བར་དོ་ཕྱི་མ་གསུམ་གྱི་དང་པོ་ནི། འཁོར་འདས་ཀྱི་ཆོས་ཐམས་ཅད་ལ་བདེ་སྟོང་ལྷན་ཅིག་སྐྱེས་པའི་ཡེ་ཤེས་མཆོག་དེའི་རྒྱུ་འབྲས་ངོ་བོ་གསུམ་ལས་གང་ཡང་རུང་བས་མ་ཁྱབ་པ་མེད་པ་ལ་དགོངས་ཏེ་དེར་བཞག་ལ། གཉིས་པ་ནི་བསྐྱེད་རྫོགས་གཉིས་ཀྱི་རིམ་པ་བསྒོམ་པའི་ཏིང་ངེ་འཛིན་དང་ཤེས་རབ་བདེ་བར་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་པར་དགོངས་ཏེ་དེར་བཞག་ལ། གསུམ་པ་ནི་འཆི་ཀའམ་སྐྱེ་གནས་བརྒྱུད་དེ་འཚང་རྒྱ་བ་ན་ཉེ་རྒྱུའི་ཐབས་ཤེས་ལ་དགོངས་ཏེ་དེར་བཞག་པའོ། །
དེ་ལ་ཁ་ཅིག་བར་དོའི་རྣམ་གཞག་འདི་དག་བར་དོ་ཡིན་ནས་དེའི་རྣམ་གཞག་བྱས་པ་ཡིན་ནམ་མིན། མིན་ན་དེ་ལ་བར་དོའི་རྣམ་གཞག་བྱེད་པ་ལ་དགོས་པ་མེད་ཅིང༌། ཡིན་ན་དེ་དྲུག་ཀར་བར་སྲིད་དུ་ཐལ། དེའང་འདོད་ན་སངས་རྒྱས་ཀྱིས་བར་སྲིད་དུ་མ་གསུངས་པའི་ཆོས་རྣམས་བར་སྲིད་དུ་བཤད་ན། བཀའ་ལ་རང་དབང་ཟ་བར་མི་འགྱུར་རམ་སྙམ་ན། འདི་རང་རང་སོ་སོ་ནས་བར་དོའི་གནས་སྐབས་སུ་ཕྱེ་བ་ལ་དགོངས་ཏེ་བར་དོའི་ཐ་སྙད་མཛད་པས། དེ་དག་བར་དོ་ཙམ་ལོས་ཡིན། བར་དོ་ཡིན་ན་བར་སྲིད་ཡིན་མི་དགོས་པས་བར་དོ་དྲུག་ཏུ་དབྱེ་བ་ཉིད་ཀྱི་རྣམ་གཞག་ཏུ་དགོས་པ་ཡོད་པས་གྲུབ་པ་དང༌། རྣམ་གཞག་འདི་དག་སངས་རྒྱས་ཀྱིས་མ་གསུངས་པ་མ་ཡིན་ཏེ། བཅོམ་ལྡན་འདས་རྡོ་རྗེ་འཆང་ནས་གྲུབ་ཆེན་ཏཻ་ལོ་ནཱ་རོའི་བརྒྱུད་པའི་སྙན་བརྒྱུད་ཚད་མ་རྗེ་བཙུན་མར་པ་མི་ལས་སྐལ་མཆོག་རྣམས་ལ་གསལ་བར་མཛད་པ་ཡིན་ལ། དེང་སང་གྲུབ་ཆེན་རྣམས་ཀྱི་སྙན་བརྒྱུད་གསལ་བར་མཛད་པའི་ཐ་སྙད་ལ་ཁུངས་ཡོད་མེད་ཐེ་ཚོམ་ཟ་བ་སྐད་དུ་བྱེད་ནས། རང་རང་བག་ཆགས་ངན་པ་ལས་བྱུང་བའི་རྟོག་བཟོ་རེའི་ལུང་རྒྱབ་ཏུ་བཀའ་བསྟན་བཅོས་རབ་འབྱམས་དཀྲུགས་ནས་མི་འགྲིགས་བཞིན་དུ་ངལ་བ་ཆེན་པོས་ཁུངས་སྒྲིག་པར་བྱེད་པ་ནི་ཀྱེ་མ་དུས་ཀྱི་མཐུ་ལས་སོ་སྙམ་པ་ལས་གཞན་དུ་མི་སེམས་སོ། །
དེས་ན་གཞི་ལམ་འབྲས་གསུམ་སྐུ་གསུམ་དུ་སྤྱི་དང་ཁྱད་པར་དུ་བསྲེ་བ་འདི་ནི་རྡོ་རྗེ་ཐེག་པ་བླ་ན་མེད་པ་མཐའ་དག་གི་རྫོགས་རིམ་གྱི་ལུས་ཡོངས་སུ་རྫོགས་པ་ཡིན་ལ། ཁྲིད་སྲོལ་འདི་ལ་ནི་རྗེ་བཙུན་ཀརྨ་བཀའ་བརྒྱུད་ཀྱི་ཕྱོགས་འདི་ལ་སྐུ་གསུམ་ངོ་སྤྲོད་ཀྱི་གདམས་ངག་ཏུ་གྲགས་ཤིང༌། གྲུབ་ཆེན་ཀརྨ་པས། ང་ཡི་རྗེས་འཇུག་རྣམས་སྐུ་གསུམ་ངོ་སྤྲོད་གནད་བཞི་ཆོས་ཀྱི་འཁོར་ལོ་བསྐོར་མ་ཤེས་ན་ངའི་ཐུག་པ་ཕོར་རེ་ཡང་བཏུང་བར་མི་འོས་ཞེས་བཀའ་བསྩལ་ཏོ། །འདིར་འདི་ཤེས་པར་བྱ་སྟེ། གཞི་དུས་ཀྱི་སྐུ་གསུམ་པོ་དེ་སྐུ་གསུམ་པོ་མཚན་ཉིད་པ་ཡིན་ནམ། སྐུ་གསུམ་པོའི་རྒྱུ་མཚན་ཉིད་པ་ཡིན་ནམ། སྐུ་གསུམ་པོའི་རྒྱུ་འབྲས་ངོ་བོ་གང་ཡང་མ་ཡིན་པར་དེར་བཏགས་པ་གང་ཡིན་སྙམ་ན། དང་པོ་དང་ཕྱི་མ་ལྟར་མ་ཡིན་ལ་བར་པ་ལྟར་ཡིན་ལ། དེ་ལྟར་ན་སྐྱེ་འཆི་བར་གསུམ་ད་ལྟ་བ་ནི་སྡུག་བདེན་དང༌། མ་འོངས་པ་དེ་གསུམ་བསྐྱེད་ཆ་ནི་ཀུན་བདེན་ཡིན་པས། དེ་ལ་སྐུ་གསུམ་གྱི་རྒྱུ་མཚན་ཉིད་པར་ཇི་ལྟར་འཇོག་ཅེ་ན། མཐའ་གཅིག་ཏུ་དངོས་པོ་ཐམས་ཅད་ཀྱི་ཆོས་ཉིད་ནི་རང་དབང་ཅན་མིན་པས། འཁོར་བའི་རྒྱུར་གྱུར་པ་དེ་ཉིད་མྱང་འདས་ཀྱི་རྐྱེན་དང་འཕྲད་པ་ན། མྱང་འདས་ཀྱི་རྒྱུ་བདེན་གཉིས་ཀྱི་ངོ་བོའི་བྱང་ཆུབ་ཀྱི་སེམས་བླ་ན་མེད་པར་འགྲོ་བ་ཡིན་ཏེ། ཇི་སྐད་དུ།
འཁོར་བ་ཞེ་སྡང་ལ་སོགས་པ། །
འདི་རྣམས་ཆོས་ནི་མྱ་ངན་འདས། །
རྨོངས་ཕྱིར་འཁོར་བའི་གཟུགས་ཅན་ཉིད། །
རྨོངས་མེད་འཁོར་བ་དག་པས་ནི། །
འཁོར་བ་མྱ་ངན་འདས་པར་འགྱུར། །
བྱང་ཆུབ་སེམས་ནི་མྱ་ངན་འདས། །
ཀུན་རྫོབ་དོན་དམ་ཚུལ་ཅན་ནོ། །
ཞེས་འབྱུང་བའི་ཕྱིར། འཆི་བར་བྱེད་པའི་དུག་དེ་ཉིད་རྫས་ཀྱི་ཁྱད་པར་འགའ་ཞིག་ལས་འཆི་བ་ཐམས་ཅད་འཇོམས་པར་བྱེད་པའི་སྨན་ཆེན་པོར་འགྱུར་བ་བཞིན་དུ་ཁས་བླངས་ཀྱང་རུང་ལ། ཡང་ན་འདི་ལྟར་བཏགས་ཀྱང་རུང་སྟེ། མ་འོངས་པའི་སྐྱེ་འཆི་བར་གསུམ་བསྐྱེད་བྱའི་ཀུན་བདེན་དང་ལྷན་ཅིག་སྐྱེས་པའི་ཟག་མེད་ཀྱི་ཡེ་ཤེས་སངས་རྒྱས་ཀྱི་རྒྱུར་གྱུར་གསུམ་གདོད་ནས་ཡོད་པ་དེ་སྟོབས་ལྡན་དུ་གྱུར་ནས་རང་གི་འགལ་ཟླར་གྱུར་པའི་ཀུན་བདེན་སྤང་བར་བྱས་མ་ཐག་ད་ལྟར་གྱི་སྐྱེ་འཆི་བར་གསུམ་སྡུག་བདེན་གྱི་ངོ་བོར་གྱུར་པ་དེ་ནི་སྔར་ཀུན་བདེན་གྱིས་འཕངས་པ་ཡིན་ལ། སྔར་གྱི་ཀུན་གཞི་ཉིད་རང་བཞིན་གྲུབ་བདེན་གྱི་མཚན་མའི་གནས་ངན་ལེན་ཐམས་ཅད་དང་བྲལ་བ་ན། དེས་བསྐྱེད་པའི་འབྲས་བུ་ད་ལྟ་དང་མ་འོངས་པའི་སྡུག་བདེན་དེའང་རང་དབང་དུ་མི་གནས་པར་ངང་ངམ་ཤུགས་ཀྱིས་ཉེ་བར་ཞི་བར་འགྱུར་ཞིང༌། སྐུ་གསུམ་སྒྲུབ་བྱེད་ཀྱི་ཉེར་ལེན་གྱི་རྒྱུ་རྐྱེན་གེགས་མེད་དུ་ཡོད་པ་དེས་དེར་སྐུ་གསུམ་གྱི་འབྲས་བུ་མངོན་དུ་བྱེད་པ་ཡིན་ལ། ཚུལ་འདི་ལ་དགོངས་ནས་རྗེ་བཙུན་གོང་མ་རྣམས་ཀྱི་གསུང་གིས། ཡིན་ལུགས་ཀྱི་སྐུ་གསུམ་རང་སར་ངོ་འཕྲོད་ན་སྐྱེ་འཆི་བར་དོ་གསུམ་གྱི་འཁྲུལ་པ་རང་སངས་སུ་འགྲོ། ཞེས་གདམས་པ་ལ། ༼འདིར་བརྟགས་པ་གཉིས་བྱས་པའི་དང་པོ་ནི། སྔགས་བླ་མེད་ཀྱི་ཆོས་སྐད་སྤྱིར་གྲགས་པ་ལ། འཆི་སྲིད་སྐྱེ་སྲིད་བར་སྲིད་གསུམ་གཞི་དུས་ཀྱི་སྐུ་གསུམ་ཡིན་པ་དང༌། ཁྱད་པར་འབྲས་དུས་ཀྱི་སྐུ་གསུམ་གྱི་རྒྱུ་ཡིན་པ་ཇི་ལྟར་གྲགས་པ་ཐད་སོར་བཞག་ནས་འཆད་པ་ཡིན་ལ། བརྟགས་པ་གཉིས་པ་ནི་དེ་ལྟར་སྒྲ་ཇི་བཞིན་པ་དེ་ཇི་བཞིན་མ་ཡིན་པར་བླ་མའི་མན་ངག་རྒྱུད་དོན་སྦས་པར་ཡོད་པ་དེ་ཞིབ་ཏུ་དཔྱད་ནས་འཆད་དགོས་པས་དེའི་ཚུལ་བརྗོད་པར། རྒྱུ་ལྷན་སྐྱེས་ཀྱི་རྩ་ཐིག་རླུང་སེམས་གཉུག་མའི་ལུས་ངག་ཡིད་གསུམ་དེ་གཞི་དུས་ཀྱི་སྐུ་གསུམ་ཡིན་པ་དང༌། དེ་ཁྱད་པར་འབྲས་དུས་ཀྱི་སྐུ་གསུམ་གྱི་རྒྱུ་ཡིན་ལ། དེ་ཉིད་འཆི་སྲིད་སོགས་གསུམ་གྱི་སྐབས་སུ་སྐྱེ་འཆི་དང་བྲལ་བར་རྒྱུན་མི་འཆད་པར་འབྱུང་ལ། དེའང་འཆི་སྲིད་དང་བཅས་དུས་ཀྱི་གཞི་དུས་ཀྱི་ཆོས་སྐུ་ལ་ལམ་དུས་ཀྱི་ཆོས་སྐུས་གནད་དུ་བསྣུན་ན་འབྲས་དུས་ཀྱི་ཆོས་སྐུ་དེར་གྲུབ་པ་རྟེན་འབྲེལ་གྱི་གནད་ཡིན་པས། འཆི་སྲིད་གཞི་དུས་ཀྱི་ཆོས་སྐུར་བརྗོད་པ་ཡོད་ཀྱང་འཆི་སྲིད་ཀྱི་རང་ལྡོག་ནི་གཞི་དུས་ཀྱི་ཆོས་སྐུ་མ་ཡིན་ལ།
འོ་ན་འཆི་སྲིད་གཞི་དུས་ཀྱི་ཆོས་སྐུ་དང༌། ཁྱད་པར་འབྲས་དུས་ཀྱི་ཆོས་སྐུའི་རྒྱུར་འཇོག་པའི་འབྲེལ་དེ་གང་ཞེས་སླར་ཡང་རྟོགས་ན། གཞི་དུས་ཀྱི་ཆོས་སྐུ་ལ་འཆི་སྲིད་དང་བཅས་པ་ན་གཞི་ལམ་གྱི་ཆོས་སྐུ་སྦྱར་ནས་ལམ་དུ་བྱེད་པའི་རྣལ་འབྱོར་གྱི་འབྲས་བུ་ཆོས་སྐུ་མངོན་དུ་བྱེད་པར་ནུས་པའི་མཐུ་ཆེ་བས་འདི་ལྟར་མངོན་དུ་བྱེད་པ་དེའི་རྐྱེན་གྱི་ཕྱོགས་གཅིག་འཆི་སྲིད་དེ་བྱེད་པ་ལ་བསམས་ནས་འཆི་སྲིད་གཞི་དུས་ཀྱི་ཆོས་སྐུ་དང་འབྲས་བུའི་ཆོས་སྐུའི་རྒྱུར་བཞག་ལ་བར་སྲིད་དང་སྐྱེ་སྲིད་ལའང་སྐུ་ལྷག་མ་གཉིས་ཡིན་ཚུལ་དེ་ལྟར་སྦྱར་རོ། །མཆན།༽རྣམ་གཞག་གཅིག་ཏུ་ན་བརྟགས་པ་དང་པོ་ལྟར་ཁས་བླངས་ནའང་མི་རིགས་པར་མི་འགྱུར་ཏེ། གཞི་དུས་ཀྱི་སྐུ་གསུམ་སྐུ་གསུམ་མཚན་ཉིད་པ་མིན་ན། འབྲས་དུས་ཀྱི་སྐུ་གསུམ་སྐུ་གསུམ་མཚན་ཉིད་པར་འཇོག་བྱེད་ཀྱང་བཤད་དཀའ་བའི་ཕྱིར་དང༌། རྒྱུ་འབྲས་ཀྱི་སྐུ་གསུམ་པོ་དེ་རང་བཞིན་དག་པའི་བདག་ཉིད་དམ་ངོ་བོར་མཚན་ཉིད་གཞན་པ་མིན་པའི་ཕྱིར་དང༌། འབྲས་དུས་ཀྱི་སྐུ་གསུམ་གྱི་ཡོན་ཏན་དེ་ཇི་ལྟ་བ་དེ་ལྟར་སྐྱེད་བྱེད་ཀྱི་ཆོས་རྒྱུ་དུས་ཀྱི་སྐུ་གསུམ་ལ་ཡོད་པ་དེ་འབྲས་བུའི་ཆོས་དེ་དག་དང་རིགས་མཐུན་པའི་ངོ་བོ་ཅན་ཡིན་པའི་ཕྱིར།
དེ་ལྟར་ན་གཞི་དུས་ཀྱི་སྐུ་གསུམ་སྐུ་གསུམ་མཚན་ཉིད་པ་ཡིན་ཀྱང༌། དེའི་ཚེ་འབྲས་དུས་ཀྱི་སྐུ་གསུམ་མཚན་ཉིད་པ་ཡིན་མི་དགོས་པས་འབྲས་བུ་ཉིད་རྒྱུར་ཡང་མི་འགྱུར་བའི་ཕྱིར་དང༌། མ་དག་པ་སྒྲིབ་པ་དང་བཅས་པའི་སྐུ་གསུམ་སྐུ་གསུམ་མཚན་ཉིད་པ་ཡིན་པས་དག་པ་སྒྲིབ་བྲལ་གྱི་སྐུ་གསུམ་སྐུ་གསུམ་མཚན་ཉིད་པ་ཡིན་པ་ལ་མི་གནོད་པའི་ཕྱིར་དང༌། མ་དག་པའི་སྐུ་གསུམ་མཚན་ཉིད་པ་དྲི་མ་དང་བཅས་བཞིན་པའི་ཆ་དེ་དག་པའི་སྐུ་གསུམ་མཚན་ཉིད་པར་ཡང་ཁས་མི་ལེན་ཏེ། གཞི་དུས་ཀྱི་སྐུ་གསུམ་མཚན་ཉིད་པ་ལམ་དུས་ཀྱི་སྐུ་གསུམ་སྐུ་གསུམ་མཚན་ཉིད་པས་ཁྱད་པར་དུ་བྱས་པས། འབྲས་དུས་ཀྱི་སྐུ་གསུམ་མཚན་ཉིད་པར་གནས་གྱུར་དུ་སྨྲ་བའི་ཕྱིར། དེ་ལྟར་རྩ་བའི་བསྲེ་བ་དགུ་སྐོར་སོགས་བཤད་ནས། རྗེ་བཙུན་གོང་མའི་གསུང་གིས་ཡན་ལག་གི་བསྲེ་བ་ཁ་ཐོར་དུ་གསུངས་པ་ནི། འདོད་ཆགས་༼ཆགས་ལམ་གྱི་སྐབས་སུ་ཆགས་སོགས་ཀྱི་དབང་གིས་ཆགས་ལམ་སྤྱད་ན་ངན་སོང་དུ་འགྲོ་ཞེས་པ་དང༌། འདིར་ཆགས་པའི་དབང་གིས་སྤྱད་ཀྱང་དབང་གསུམ་པའི་ཉམས་ལེན་དང་བསྲེས་ནས་ངན་སོང་དུ་མི་འགྲོ་ཞེས་པ་ཅི་ཞེ་ན། དེ་ལ་དབང་གསུམ་པའི་ཉམས་ལེན་དང་བསྲེ་རྒྱུ་ཡོད་པའི་དོན་གྱིས་ཀྱང་ཡིན་མོད། ཁྱད་པར་འདི་ཤེས་དགོས་ཏེ། ཆགས་པ་ཞེས་པ་འཁོར་བ་སྡུག་བསྔལ་སྐྱེད་བྱེད་ཀྱི་ཡུལ་གྱི་ཆ་ནས་ཆགས་པ་ཆགས་ལམ་གྱི་སྐབས་སུ་སྤང་བྱ་ཡིན་གྱི། དེ་མི་བསྐྱེད་པའི་ཕྱག་རྒྱའི་འདོད་ཡོན་གྱི་ཡུལ་གྱི་ཆ་ཙམ་ལ་ཆགས་ནས་སྙོམས་འཇུག་བྱེད་པའི་ཆགས་པ་ཆགས་ལམ་གྱི་སྐབས་སུ་སྤང་བྱ་ག་ལ་ཡིན།
འོ་ན་འཁོར་བའི་སྡུག་བསྔལ་སྐྱེད་བྱེད་ཀྱི་ཡུལ་གྱི་ཆ་ལ་ཆགས་པ་དེ་ཅི་ལྟ་བུ་ཞེ་ན། ཉེར་ལེན་བཞིའི་འདོད་པ་ཉེར་ལེན་དང་དེ་དག་ལ་སྲེད་པ་ཉེར་ལེན་དང་མཚུངས་ལྡན་གྱི་ཆགས་སོགས་ཏེ། དེས་ཀུན་ནས་བསླངས་པའི་ལས་ཀྱི་གཉིས་སྦྱོར་ངན་སོང་གི་རྒྱུ་ཡིན་ལ། འདོད་པ་དང་བདག་ཏུ་ལྟ་བ་དང་དེ་དག་ལ་སྲེད་པ་ཉེར་ལེན་དང་བྲལ་བའི་ཆགས་སོགས་ཀྱི་ཀུན་ནས་བསླངས་པའི་གཉིས་སྦྱོར་ནི་འཁོར་བའི་རྒྱུ་མིན་ན་ངན་སོང་གི་རྒྱུ་ལྟ་ག་ལ་ཞིག །དེས་ན་ཆགས་ལམ་སོགས་བྱེད་པའི་རྣལ་འབྱོར་པ་སོ་སོའི་སྐྱེ་བོས་ཀྱང་གང་ཟག་གི་བདག་མེད་པའི་ཤེས་རབ་ཀྱི་ངེས་པ་དང༌། འདོད་པ་དང་སྲེད་པ་མཐའ་དག་ལ་ངེས་པར་འབྱུང་བའི་ངེས་འབྱུང་སོགས་རྒྱལ་བའི་གསུང་རབ་དྲི་མེད་དང་མཐུན་པའི་ཉམས་ལེན་མེད་ན་འབྲས་བུ་ཡང་བ་ཁོ་ན་འཐོབ་བོ། །མཆན།༽དབང་གསུམ་པ་དང་བསྲེ། གཏི་མུག་འོད་གསལ་དང་བསྲེ། ཞེ་སྡང་སྒྱུ་ལུས་དང་བསྲེ། ཞེས་འབྱུང་བ་ནི་ཆགས་པའི་དབང་གིས་སྙོམས་འཇུག་བྱེད་པ་ན། དབང་གསུམ་པའི་ཉམས་ལེན་དང་བསྲེ་རྒྱུ་ཡོད་ན་ངན་སོང་དང་འཁོར་བའི་རྒྱུར་མི་འགྱུར་བ་དང༌། གཉིད་ཀྱི་མཐར་འོད་གསལ་འཛིན་པའམ། གཏུམ་མོ་འབར་བ་དང་བྱང་སེམས་ཞུ་བའི་བདེ་བ་མྱོང་སྟོབས་ཀྱིས་སྣང་གསུམ་གྱི་འགྲོས་ཐིམ་པའི་མཐར་འོད་གསལ་འཆར་བ་ནི་གཏི་མུག་འོད་གསལ་དུ་བསྲེ་བ་དང༌། ཞེ་སྡང་སྐྱེ་བའི་རྐྱེན་བྱུང་བ་ན་ཡུལ་དང་ཡུལ་ཅན་ཐམས་ཅད་བདེན་མེད་སྒྱུ་མའི་མི་ལྟར་སྦྱངས་པས་སྡང་ཆ་སོགས་ཞི་བས་ཞེ་སྡང་སྒྱུ་ལུས་དང་བསྲེ་བ་ཞེས་བྱ་བ་ཡིན་ལ། ཡང་འདོད་ཆགས་བདེ་ཆེན་དུ་བསྲེ་བ་གཏུམ་མོ། ཞེ་སྡང་བྱང་སེམས་སུ་བསྲེ་བ་སྒྱུ་ལུས། གཏི་མུག་ཆོས་སྐུར་བསྲེ་བ་འོད་གསལ་ཞེས་གསུངས་ལ། དེའང་ཕྱི་ནང་གི་ཕྱག་རྒྱ་ཡིད་འོང་གི་ཆགས་པའི་རྐྱེན་ལས་བདེ་ཆེན་བསྐྱེད་པའམ་བསྲེ་བ་དང༌། གཏུམ་མོའི་རྣལ་འབྱོར་ལ་བརྟན་པ་ཐོབ་ནས་བྱར་ཡོད་པ་དང༌། སེམས་ཅན་གྱི་དོན་ལ་རྒྱབ་ཀྱིས་ཕྱོགས་པའི་སྡང་བ་སྤངས་ནས་བྱང་ཆུབ་ཀྱི་སེམས་སུ་བསྲེ་བ་ནི་སྒྱུ་ལུས་གཟུགས་ཀྱི་སྐུར་བཞེངས་ནས་གཞན་གྱི་དོན་བྱེད་པ་དང༌། ཉེར་ཐོབ་ཀྱི་གཏི་མུག་གི་ཆ་ཤས་དང་ས་བོན་རྟོགས་པ་ཡེ་ཤེས་ཆོས་ཀྱི་སྐུས་སྤངས་པའམ་དེར་བསྲེ་བ་ནི་འོད་གསལ་གྱི་ཏིང་ངེ་འཛིན་ཐོབ་པ་ནས་དེ་འབྱུང་བས་བསྲེ་བའི་རྣམ་གཞག་དེ་ལྟར་གྲུབ་བོ། །
ཡང་ན་རྩ་ལག་གི་བསྲེ་བ་འདི་ལྟར་ཡང་མཛད་པ་ཡོད་དོ། །རྗེ་རས་ཆུང་པས། འདོད་ཆགས་བདེ་ཆེན་དུ་བསྲེ་བ་གཏུམ་མོ། ཞེ་སྡང་བདེན་མེད་དུ་བསྲེ་བ་སྒྱུ་ལུས། གཏི་མུག་མི་རྟོག་པར་བསྲེ་བ་འོད་གསལ། གཏུམ་མོ་དང་སྒྱུ་ལུས་བསྲེས་ལ་ཉིན་པར་བསྒོམ། རྨི་ལམ་དང་འོད་གསལ་བསྲེས་ལ་མཚན་མོར་བསྒོམ། བར་དོ་དང་འཕོ་བ་བསྲེས་ལ་འཆི་ཁར་བསྒོམ། གང་ཟག་བརྩོན་འགྲུས་ཅན་གཏུམ་མོ། ལེ་ལོ་ཅན་རྨི་ལམ། ཚེ་ཐུང་བ་འཕོ་བ་དང་བསྲེ་བས་བསྲེ་འཕོ་དགུ་སྐོར་ཞེས་ཀྱང་རྣམ་གཞག་མཛད་དོ། །
ཁྱད་པར་རྗེ་བཙུན་ཏི་ཕུ་དང༌། རས་ཆུང་ཞབས་ཀྱིས་བསྲེ་བ་སྐོར་གསུམ་དུ་མཛད་པ་ནི། རྒྱུ་ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན་དང་ལམ་ལྷན་ཅིག་སྐྱེས་པའི་ཡེ་ཤེས་གཉིས་བསྲེས་ནས་འབྲས་བུ་ལྷན་ཅིག་སྐྱེས་པའི་ཡེ་ཤེས་མངོན་དུ་བྱེད་དེ། བདེ་གཤེགས་ཕག་མོ་གྲུ་པའི་གསུང་གི་ཐབས་ལམ་ཚིགས་བཅད་མར། རས་ཆུང་བའི་ལུགས་ཀྱི་རྗེ་ཏཻ་ལོ་པ་ལ་གདམས་ངག་གི་བཀའ་ཆེན་བཞི་བབས་པ་ཡང་བསྲེ་བ་སྐོར་གསུམ་དུ་འདུས་ཏེ། དང་པོ་ལམ་དང་རང་བཞིན་བསྲེ་བ་ནི། གཏུམ་མོའི་སྐབས་སུ་དྲོད་ཀྱི་སྣ་ཁྲིད་ནས་རྟགས་བཅུ་ཡོན་ཏན་བརྒྱད་མན་ཆད་འབྱུང་བ་ལམ་ཡིན།
དེ་ནས་རླུང་དབུ་མར་ཞུགས་ཏེ་རླུང་སེམས་བདེ་ཆེན་དུ་ཐིམ་པའི་དུས་སུ་ཉམས་རྟོགས་ནམ་མཁའ་དང་འདྲ་བར་ཤར་བ་དེ་རང་བཞིན་ཡིན། དེ་ཉིད་བླ་མ་དམ་པའི་གདམས་ངག་གི་གནད་ཀྱིས་གཉིས་མེད་གཅིག་ཏུ་བསྲེ་བ་དང་གཅིག །འོད་གསལ་གྱི་སྐབས་སུ་སྣང་བ་དང་མཆེད་པ་དང་ཉེར་ཐོབ་སྟོང་པ་ཆེན་པོའི་དུས་ཚུན་ཆད་ལམ་ཡིན། ཐོབ་པ་འོད་གསལ་དུ་ཐིམ་པའི་དུས་སུ་གསལ་སྟོང་ནམ་མཁའ་ལྟ་བུར་ཤར་བ་དེ་རང་བཞིན་ཡིན། དེ་གཉིས་མེད་གཅིག་ཏུ་བསྲེ་བ་དང་གཉིས། རྨི་ལམ་གྱི་སྐབས་སུ་གཟུང་བ་སྦྱང་བ་སྤེལ་བ་ཡང་བ་སྤང་བ་སྒྱུ་མར་བྱིན་གྱིས་བརླབ་པ་ཚུན་ཆད་ལམ། དེ་ཁོ་ན་ཉིད་བསྒོམ་པ་རང་བཞིན་ཡིན། དེ་གཉིས་མེད་གཅིག་ཏུ་བསྲེ་བས་གཅིག་ཏུ་གྱུར་ན་ལམ་དང་རང་བཞིན་འདྲེས་པ་དང་གསུམ། བར་དོའི་སྐབས་སུ་རང་བཞིན་བརྒྱད་ཅུ་ཚུན་ཆད་ཐིམ་འགྲོས་ཀྱི་རིམ་པས་ལམ་ཡིན། ཕྲ་རགས་ཐིམ་པའི་རྗེས་ལ་འོད་གསལ་ཤར་བ་དེ་རང་བཞིན་ཡིན། དེ་གཉིས་མེད་གཅིག་ཏུ་འདྲེས་པས་ལམ་དང་རང་བཞིན་འདྲེས་པའི་དུས་སུ་སངས་རྒྱས་པར་བཞེད་དོ། །ཞེས་གསུངས་སོ། །
དེའང་བརྩོན་འགྲུས་ཅན་ཚེ་འདིར་འཚང་རྒྱ་བ་དང༌། ལེ་ལོ་ཅན་འཆི་ཀའམ་འཆི་བཞིན་པར་འཚང་རྒྱ་བ། ལེ་ལོ་ཅན་བར་དོར་འཚང་རྒྱ་བ། ཤིན་ཏུ་ལེ་ལོ་ཅན་སྐྱེ་བ་བརྒྱུད་ནས་འཚང་རྒྱ་བ་སྟེ་བཞི་ཡོད་པས། དང་པོ་ལ་དགོངས་ནས་རྗེ་ནཱ་རོས། བརྩོན་འགྲུས་ཅན་ནི་ཚེ་འདི་ཉིད། །ཅེས་འབྱུང་ལ། གཉིས་པ་ལའང་སྒྱུ་ལུས་འོད་གསལ་ལྷན་ཅིག་ཏུ་འཆི་སེམས་ཀྱི་སྐབས་སུ་སྒྲུབ་ཚུལ་དང༌། སྔར་སྒྱུ་ལུས་མངོན་དུ་སོང་ནས་འཆི་སེམས་ཀྱི་སྐབས་དེར་འོད་གསལ་དང་སྒྱུ་ལུས་ཡང་དག་པར་སྦྱངས་ནས་ཟུང་འཇུག་གི་སྐུར་འཚང་རྒྱ་བ་གཉིས་ཡོད་པའི། དང་པོ་ནི་རླུང་སེམས་གཞུག་གི་གོ་ཆའི་སྐབས་སུ་བསྟན་ལ། གཉིས་པ་ནི་ཚེའི་འཕེན་པ་གཏུགས་ལ་ཁད་དུ་སྒྱུ་ལུས་གྲུབ་ནས་སྤྱོད་པ་སྤྱོད་པའི་ལོང་མ་བྱུང་བར། འཆི་སྲིད་དོན་གྱི་འོད་གསལ་དུ་ཆེར་སྦྱངས་པ་ཉིད་སྤྱོད་པའི་དོད་ཤུབ་ཏུ་སོང་ནས་ཚེ་འདིའི་ལུས་དང་འཆི་བཞིན་པའི་སེམས་མ་བྲལ་བ་ན་ཟུང་འཇུག་གི་སྐུར་ལྡང་ཐུབ་པས། འདི་ལ་ནི་བར་དོར་སངས་རྒྱས་པའི་ཐ་སྙད་ཀྱང་དཀའ་སྟེ། དེར་བར་དོ་མ་ཤར་བའི་ཕྱིར་དང༌། ཚེ་འདིར་འཚང་རྒྱ་བའི་རྣམ་གཞག་ཀྱང་མ་ཚང་སྟེ། འཆི་སེམས་ཀྱི་དུས་སུ་མི་སློབ་ཟུང་འཇུག་ཏུ་ལྡང་ཐུབ་པའི་ཕྱིར་ན། རྗེ་ནཱ་རོས།
ཞེས་འབྱུང་བའི་ཕྱིར། མགོན་པོ་ཀླུས།
གཙོ་བོ་སངས་རྒྱས་ཀུན་བདག་ཉིད། །
ཚེ་འདི་ཉིད་དུ་སངས་རྒྱས་ནི། །
ཐེ་ཚོམ་མེད་པར་འཐོབ་པར་འགྱུར། །
བདག་བྱིན་བརླབ་པའི་ཏིང་འཛིན་དང༌། །
དེ་བཞིན་འོད་གསལ་བ་ཡི་གནས། །
རྒྱུ་དང་འབྲས་བུའི་ཁྱད་པར་གྱིས། །
བདེན་པ་གཉིས་སུ་བསྟན་པ་ཡིན། །
བདག་བྱིན་བརླབ་པའི་རིམ་གྱིས་ནི། །
འོད་གསལ་བ་ནི་འཐོབ་པར་འགྱུར། །
ཞེས་སྒྱུ་ལུས་ཐོབ་པའི་རྟེན་དེ་ལ་འོད་གསལ་མངོན་དུ་བྱེད་ལ། རྟེན་དེ་ལ་ངེས་པར་འཚང་རྒྱ་བར་གསུངས་པ་དང་ཡང་འགལ་བ་མིན་ཏེ། དེ་འདྲའི་སངས་རྒྱས་དེ་ཚེ་རབས་གཞན་དུ་སངས་རྒྱས་པ་མ་ཡིན་པའི་ཕྱིར་རོ། །དེ་ལྟ་བུ་དེ་སྤྱོད་པ་མི་འགྲུབ་པའམ་སྤྱོད་པ་མི་འགྲུབ་པའི་རྒྱུ་ལ་ཞིང་ལས་སོགས་ཀྱིས་གཡེངས་པ་དང༌། འབྱོར་པ་མ་ཚང་བས་མི་འགྲུབ་པའི་རྒྱུ་གཉིས་གསུངས་པ་ལས་ཕྱི་མ་མེད་དེ། སྒྱུ་ལུས་ཐོབ་ནས་ནམ་མཁའ་ལ་སྐད་ཅིག་༼རིམ་པ་གསུམ་པར། སྒྱུ་མ་ལྟ་བུའི་ཏིང་འཛིན་གྱིས། །འདོད་དོན་ཐམས་ཅད་རྙེད་པར་འགྱུར། །ཞེས་དང༌། གནས་དང་ཟས་དང་གོས་ལ་སོགས། །མཁས་པས་སྐད་ཅིག་དག་གིས་རྙེད། །ཅེས་འབྱུང་བས་སོ། །མཆན།༽གིས་རྙེད་པར་གསུངས་ཀྱང༌། སྔ་མའི་རྒྱུ་མ་བྱུང་བར་མ་ངེས་ཏེ། འོད་གསལ་སྔོན་དུ་མ་བྱས་ཀྱི་བར་ནི་སོ་སྐྱེ་ཡིན་ལ། དེ་ནི་ལས་དབང་གིས་འཆི་སྲིད་མྱོང་དགོས་ཏེ། དེའི་དོན་གྱིས་འགོས་ལུགས་པ་རྣམས་འདི་ལ་ཟུང་འཇུག་ཐོབ་ལ་མ་གོམས་པར་འཆད་ཅིང༌། དེའང་སྐྱེ་བ་སྤངས་ལ་འཆི་བ་མ་སྤང་བ་ཡིན་ཅེས་གསུངས་པས་ཞིང་ལས་སོགས་ཀྱི་གཡེངས་པའམ། ལྷག་པར་སོགས་ཁོངས་ནས་དྲངས་པའི་འཆི་ཀ་ཉིད་དུ་སྒྱུ་ལུས་ཐོབ་པས་སྤྲོས་བཅས་ཀྱི་སྤྱོད་པ་བྱེད་ལོང་མ་བྱུང་བ་གང་རུང་ལས་འོས་མེད་པའི་ཕྱིར།
འོ་ན་འཆི་སྲིད་ནི་སྐད་ཅིག་མ་ཡིན་ལ། དེའི་རིང་ལ་སྒྱུ་ལུས་འོད་གསལ་གྱིས་དག་པར་བྱེད་པ་ལ་འོད་གསལ་ཉིད་སྦྱངས་པས་སྤྱོད་པའི་དོད་ཐུབ་ཏུ་འགྲོ་བ་དང༌། སྤྱོད་པ་དེ་ཤེས་སྒྲིབ་ཕྲ་མོ་སྤངས་ཤིང་རགས་ལུས་ལས་གཉུག་ལུས་སོ་སོར་ཕྱེ་བ་དང༌། གཉུག་ལུས་ལའང་མཚན་དཔེའི་རྒྱན་གྱིས་བརྒྱན་པའི་སྐུ་སོགས་མང་དག་ཅིག་སྒྲུབ་དགོས་པ་རྣམས་ཇི་ལྟར་ལོང་ཡོད་དུ་འགྱུར་སྙམ་ན། སྤྱིར་སོ་སོའི་སྐྱེ་བོ་ལ་འཆི་སེམས་སྐད་ཅིག་མ་ཡིན་ཀྱང་སྒྱུ་ལུས་གྲུབ་པའི་ངོར་སྒྱུ་མ་ལྟ་བུའི་ཏིང་ངེ་འཛིན་ལ་དབང་འབྱོར་བས། སྒྱུ་མ་ལྟ་བུའི་ཏིང་ངེ་འཛིན་གྱི་མཐུས་དུས་མཐའི་སྐད་ཅིག་དེ་རང་གི་བྱ་རྫོགས་ཀྱིས་སྐད་ཅིག་གི་བར་དུ་བྱིན་གྱིས་བརླབ་ནུས་པས། དུས་དེར་བྱ་བ་དེ་དག་བྱེད་པའི་ལོང་མི་འབྱུང་བར་ཡང་མ་གྲུབ་པའི་ཕྱིར། དེང་སང་ཁ་ཅིག་འཆི་སྲིད་དུ་སངས་རྒྱས་སྒྲུབ་པ་ཡིན་ཅེས་ཕྱི་དབུགས་སོང་ནས་ཀྱང་མ་ཤི་བ་སྙམ་བྱེད་པར་ཞག་ཞེ་དགུ་ལ་སོགས་པར་གནས་གིན་འདུག་པ་འདི་ལའང་༼སྤྱིར་བར་དོའི་ཚེ་ཚད་ལ་ཀུན་བཏུས་འགྲེལ་བར་ཞག་བདུན་ཕྲག་བདུན་གནས་པར་བཤད་པ་དང༌། གནས་བརྟན་བཙུན་པས་འགའ་ཞིག་ནི་ཡུད་ཙམ་དེར་གནས་ཏེ་ཤི་འཕོས་ནས་སྐྱེ་བ་མི་ལེན་པར་ལོ་དུ་མར་གནས་པའང་ཡོད་ཅེས་གསུངས་ལ། འདིའི་ཞག་བདུན་ནི་གང་དུ་སྐྱེ་འགྱུར་གྱི་ཡིན་ནམ་གང་ནས་སྐྱེ་བ་ཡིན་ཀྱང་མཐའ་གཅིག་ཏུ་དཔྱད་དཀའ་ལ། མདོ་མྱང་འདས་ལས། སངས་རྒྱས་འོད་སྲུང་འཇིག་རྟེན་དུ་བྱོན་དུས་རྒྱལ་པོ་འོད་མཛེས་བྱ་བ་ལ་ཁྱེའུ་གཞོན་ནུ་ཞེས་པ་མཛེས་ཤིང་ལྟ་ན་སྡུག་པ་ཞིག་ཡོད་པ་ལས། ཚེའི་དུས་བྱས་ནས་རྒྱལ་པོ་བཙུན་མོ་འབངས་ལ་སོགས་པ་ཐམས་ཅད་མྱ་ངན་གྱིས་ངུ་སྐད་ཆེན་པོ་བཏབ་བོ། །
ཡུལ་དེའི་ཉེ་འཁོར་ན་རང་སངས་རྒྱས་གཅིག་ཡོད་པས་རྒྱལ་བུུ་ག་ན་འདུག་གཟིགས་པས་བར་དོ་ན་འདུག་སྟེ། རྒྱལ་བུའི་རྩར་བྱོན་ནས་ཁྱོད་ནི་ཤི་ནས་ལོ་གསུམ་ལོན་པ་ལ་ད་དུང་ལུས་མི་ལེན་པ་ཅི་ཡིན་དྲིས་པས། རྒྱལ་བུ་ན་རེ། རྒྱལ་པོ་འཁོར་དང་བཅས་པས་མྱ་ངན་གྱི་གདུང་བ་ཆེན་པོ་བྱས་ཏེ་ལུས་ལེན་དུ་མ་སྟེར། ངན་སོང་གི་སྡུག་བསྔལ་ཕྱོགས་གཅིག་ཏུ་བཞག་པ་བས་བར་དོའི་དྲོ་སྐད་རེ་སྡུག་བསྔལ་ཆེ་སྟེ། ངུས་པའི་མཆི་མ་བུ་ཡུག་ཁྲག་ཏུ་བབས། །འཆིངས་པའི་སྐྲ་ལེབ་ན་བུན་དམག་ཏུ་འཐིབས། །གདུང་བའི་ང་རོ་འཇིགས་པའི་སྒྲ་ཡང་སྒྲོགས། །མྱ་ངན་བྱས་པས་དཀར་པོའི་ལྷ་ཡང་གྱེས། །མྱ་ངན་བྱས་པས་ནག་པོའི་བདུད་རྣམས་འདུས། །དེ་ཡི་སྟོབས་ཀྱིས་སྡུག་བསྔལ་དཔག་མེད་མྱོང༌། །ཞེས་ཟེར་བས། འཕགས་པས་གསོན་པོ་རྣམས་ལ་མྱ་ངན་མ་བྱེད་ཟེར་བའི་ཕྲིན་བསྐུར་བས་རྒྱལ་པོ་འཁོར་བཅས་ཀྱིས་སྐྲ་ལེགས་པར་བཀྲུས། རྒྱན་བཏགས། ཁྲེལ་མེད་ཀྱི་མྱ་ངན་བཤོལ། ཁྲེལ་ཡོད་ཀྱི་མྱ་ངན་བདུན་ཚིགས་བྱས། སངས་རྒྱས་འོད་སྲུང་འཁོར་བཅས་སྤྱན་དྲངས་ནས་ཞབས་ཏོག་གིས་མཉེས་པར་བྱས། ཚོགས་རྒྱ་ཆེན་པོ་བསགས་ནས། ཡང་བསྔོ་བ་ཞུས་པས་རྒྱལ་བུ་དེ་མ་ཐག་ཏུ་སུམ་ཅུ་རྩ་གསུམ་དུ་ལྷར་སྐྱེས་ནས་ཐེག་པ་ཆེན་པོའི་ཆོས་ལ་ལོངས་སྤྱོད་པར་གྱུར་ཏེ། ཞེས་གསུངས་པས་བདག་ལ་བརྟེན་ནས་གཞན་སྡུག་བསྔལ་འཕེལ་བའི་ལས་འབྲས་ངན་པའང་བདག་ཉིད་ཀྱིས་མྱོང་དགོས་པས། རང་ལ་བརྟེན་ནས་གཞན་སྡུག་བསྔལ་ལ་སྦྱོར་བར་ཐར་འདོད་དག་མ་བྱེད་ཅིག
ཡང་བོད་མན་ངག་པ་ཁ་ཅིག །བར་དོའི་ཚེ་ཚད་ཞག་བདུན་དུ་བཤད་པ་དེ་ནི་མིའི་འགྲོ་བ་པ་ལ་གྲགས་པའི་ཚེས་ཞག་ཉིན་ཞག་ཁྱིམ་ཞག་བརྩིས་པའི་ཉིན་ཞག་བདུན་དང༌། ལུས་བོངས་ཀྱང་མིར་སྐྱེ་བ་ཡིན་ན་མིའི་ལུས་ལོ་ལྔ་པའི་ཚད་དང༌། འགྲོ་བ་གཞན་དུ་སྐྱེ་བ་ན་ནི་ངེས་པ་མེད་པས་མཐར་གཅིག་ཏུ་མི་བཟུང་ལ། བར་དོའི་ཚེ་ཚད་ནི་མདོ་སྔགས་ཀྱི་གཞུང་ཆེན་ཐམས་ཅད་ནས་ཀྱང་ཞག་བདུན་གྱི་མཐའ་ཅན་དུ་ངེས་པ་ཅན་དུ་བཤད་པ་ལྟར་འཛིན་དགོས་ཏེ། སྤྱོད་བསྡུས་ལས། ཡང་དོན་དམ་པའི་དཀྱིལ་འཁོར་ལ་འཇུག་པའི་རིམ་གྱིས་ཕུང་པོ་ཡོངས་སུ་སྤངས་ཏེ། རླུང་གི་ཁམས་ཀྱིས་བསླངས་ནས་ཚོར་བ་དང་ལྡན་ཅིང་སྲེད་པས་རྗེས་སུ་བཅིངས་ལ་ཆོས་ཀྱི་དབྱིངས་ཀྱི་རྒྱུ་མཐུན་པ་ལས་བྱུང་བའི་དྲན་པས་ཡོངས་སུ་བཟུང་བ་དགེ་བ་དང་མི་དགེ་བའི་རྣམ་པ་ཡིད་དང་ལྡན་པའི་བྱིས་པ་ལོ་ལྔ་པ་དང་མཉམ་པ་ཐམས་ཅད་མཐོང་བ། དབང་པོ་ཐམས་ཅད་ཚང་བ། དྲིའི་ཟས་ལ་སྤྱོད་པ། རྡོ་རྗེ་ལ་སོགས་པས་ཀྱང་མི་བཟློག་པ། མཚན་ཉིད་ཐམས་ཅད་དང་ལྡན་པ། ལས་ཀྱི་རྫུ་འཕྲུལ་གྱི་ཤུགས་དང་ལྡན་པ། ཉི་མ་བདུན་གྱི་འཕོ་བའི་བར་ལ་གནས་ནས་རང་གི་རྣམ་པར་རྟོག་པ་ལས་བྱུང་བའི་དགེ་བ་དང་མི་དགེ་བས་བསྐྲུན་པར་འགྱུར་བས། རྒྱུ་དང་རྐྱེན་ཐོབ་ནས་འགྲོ་བ་ལྔ་རྣམས་སུ་ཟོ་ཆུན་གྱི་འཁྲུལ་འཁོར་གྱི་ཚུལ་དུ་ཡང་དང་ཡང་དུ་ཉིང་མཚམས་སྦྱོར་བ་ལེན་པར་བྱེད་ཅིང་འཁོར་བའི་སྡུག་བསྔལ་རྗེས་སུ་མྱོང་བར་འགྱུར་རོ། །ཞེས་པ་ལྟར་རོ། །མཆན།༽ཅི་རིགས་ལ་ནི་འཆི་སེམས་ཀྱི་ཏིང་ངེ་འཛིན་ཕལ་པ་ལ་ཅུང་ཟད་གནས་པའམ་༼རྒྱུ་སྙོམས་འཇུག་པའི་བསམ་གཏན་པ་ཞིག་འབྲས་བུ་སྐྱེ་བའི་བསམ་གཏན་གྱི་བར་སྲིད་གྲུབ་ཀྱང༌། ད་དུང་སྔར་གྱི་ལུས་དེ་ཉིད་ཀྱི་གོ་སར་ཐོགས་མེད་དུ་བགྲོད་པ་ལྟ་བུའི་སྟོབས་ཀྱིས་རོ་མདངས་ལྡན་དུ་འགྲོ་བར་སེམས་ལ། ཆོས་རྗེ་ཡང་དགོན་པས་བར་དོ་གཟིགས་པའི་རྣམ་ཐར་དུ། རང་མ་ཤི་བའི་སྣང་བས་རང་གི་སྣ་བུག་ནས་ཕར་འཚངས། བདག་གི་ལུས་ཡིན་སྙམ་ནས་ཞེན་པ་ཆེན་པོ་བྱེད། རོ་སྲེག་པ་ལ་སོགས་བྱེད་པ་ནའང་མྱུར་དུ་ཚིག་ན་དགའ། མ་ཚིག་ན་མི་དགའ། མྱུར་དུ་མི་སྣང་བར་སོང་ན་དགའ། རོ་ཡུན་རིང་དུ་ལུས་ན་ཡང་ཁ་སྣར་འཚངས། རུལ་བ་དང་དྲི་མནམ་ན་སྡུག་བསྔལ་ཆེན་པོ་བྱེད། བདག་གི་ཉེ་དུ་ཡིན་ནོ་སྙམ་ནས་རྨི་ལམ་ཙམ་དུ་འཕྲད། འཆི་བའི་སེམས་ཁྲལ་བྱེད་པ་ལ་ཆགས། མི་བྱེད་པ་ལ་སྡང༌། ཉེ་འབྲེལ་རྣམས་ལོངས་སྤྱོད་བྱེད་པ་དང་རང་ཤི་བའི་གཏམ་བརྗོད་པ་ན་མི་དགའ་བར་གྱུར་ཏེ་གར་འགྲོ་གཏད་མེད་དུ་འགྲོ་བར་འདུག །ཅེས་གསུངས་གདའ་བ་དང་མཐུན་པར་སྣང་ངོ༌། །མཆན།༽ཡང་ན་གཟུགས་མེད་པའི་སྐྱེ་མཆེད་བར་སྐྱེ་རྒྱུའི་སེམས་ཅན་དེ། སྤུར་དེ་ཉིད་ཀྱི་སྙིང་གར་གནས་པས། དེའི་སྟོབས་ཀྱིས་སྤུར་མདངས་དང་ལྡན་པ་བྱུང་ཡང༌། སྤུར་བསྒུལ་བསྐྱོད་བྱས་པ་ན། ད་ཅིའམ་གཟུགས་མེད་པའི་སེམས་ཅན་གང་དུ་གནས་པའི་གོ་ས་དང༌། སྤུར་གྱི་སྙིང་གའི་ཐད་དུ་གོ་ས་འཆུགས་པས་སྤུར་མདངས་མེད་དུ་འགྱུར་བའང་ཡོད་ལ། ཡང་འདི་ལྟ་བུའི་རྣལ་འབྱོར་དང་ལྡན་པས་ཞག་དུ་མར་དེར་གནས་པའང་ཡིན་པར་དོགས་ཏེ། སྒྱུ་ལུས་ཐོབ་པའི་སྒྱུ་ལུས་དེ་འོད་གསལ་གྱིས་ཡུན་རིང་པོར་སྦྱོང་དགོས་པ་ཉིད་ཀྱི་ཕྱིར། ཡེ་ཤེས་རྡོ་རྗེ་ཀུན་ལས་བཏུས་ལས། བཅོམ་ལྡན་འདས་སྟོང་པ་གསུམ་འོད་གསལ་བའི་མཐར་ཇི་ལྟར་འགྱུར་བ་ལགས། བཅོམ་ལྡན་འདས་ཀྱིས་བཀའ་སྩལ་པ། ཇི་ལྟར་མེས་ཤིང་བསྲེགས་ཏེ་ཐལ་བར་འགྱུར་བ་དེ་བཞིན་དུ་འོད་གསལ་བར་ཤེས་རབ་ཡེ་ཤེས་ཀྱི་ཡེ་ཤེས་ཡུན་རིང་པོས་རྣམ་པར་སྦྱོང་བར་བྱེད་དོ། །
ཇི་ལྟར་ཏ་ལའི་ལོ་མ་ཐལ་བར་བྱེད་པ་དེ་བཞིན་དུ་ཐབས་ཀྱི་ཡེ་ཤེས་རྣམ་པར་སྦྱོང་བར་བྱེད་དོ། །ཇི་ལྟར་རས་བལ་གྱི་འདབ་མ་བསྲེགས་པ་བཞིན་དུ་སྣང་བ་ཐོབ་པའི་ཡེ་ཤེས་མཆོག་ཏུ་མྱུར་བར་རྣམ་པར་སྦྱོང་བར་བྱེད་དོ་ཞེས་འབྱུང་ལ། དེ་དང་མཐུན་པར་རྗེ་རང་བྱུང་པས། གཞིའི་འོད་གསལ་ཤེས་པར་བྱའོ་སྙམ་པའི་དྲན་པས་ཟིན་པར་བྱ་སྟེ། རྟགས་རྣམས་རྫོགས་པའི་རྗེས་ལ་འདིའི་སྣང་བ་ནུབ། བར་དོའི་སྣང་བ་མ་ཤར་བའི་སྐབས་དེར་འོད་གསལ་འཆར་ཏེ། དེ་ལ་ཇི་ལྟར་བསྡད་པའི་དབང་ཡོད་པས། །ཞེས་པའི་ཕྱོགས་གཅིག་འདི་ལ་དགོངས་སམ་སྙམ་མོ། ༼ཇོ་ནང་དོལ་བུ་བས། སོར་སྡུད་ཀྱི་སྟོང་གཟུགས་མཐོང་བས་འོད་གསལ་ཆོས་སྐུ་མཐོང་བ་ཡིན་ལ། འོད་གསལ་དེ་འཆི་སྲིད་ཀྱི་སྐབས་སུ་ཟིན་ན་འཚང་རྒྱ་བར་འགྱུར་ཞེས་བསྔོ་བ་ཁྱད་འཕགས་ཞེས་པའི་བསྟན་བཅོས་དེར། ཡང་ན་རང་ཉིད་གཅིག་པུར་གནས་བཅས་ནས། །རིག་པ་ཆོས་སྐུའི་དབྱིངས་སུ་འགྲོ་བ་ལ། །དགའ་ཞིང་སྤྲོ་བའི་ངང་ནས་འདི་ལྟར་བསམ། །འོད་གསལ་ཆོས་སྐུའི་རྣམ་པ་ཐམས་ཅད་པ། །རྣམ་པ་ཅུང་ཟད་སྔར་ཡང་མཐོང་མོད་ཀྱི། །རྒྱ་ཆེར་རབ་འབྱམས་ཚད་འདས་མཐོང་བ་མེད། །ད་ནི་ཚད་འདས་བརྩི་བགྲང་ལས་འདས་པ། །རྣམ་པ་སྣ་ཚོགས་མཐོང་བ་ཉམས་རེ་དགའ། །རྒྱལ་བའི་སྐུ་དང་འགྲོ་ས་བཟང་ངན་སོགས། །བཟང་ངན་དུ་མར་སྣང་ཡང་བཟང་ངན་མེད། །ཐམས་ཅད་ཆོས་སྐུའི་རྣམ་པར་རོལ་པ་ཡིན། །དེ་ཕྱིར་གང་ཤར་དེ་ལ་བལྟ་བ་ཙམ། །རེ་དོགས་སྤང་བླང་དགག་སྒྲུབ་མི་བྱེད་པར། །སྤྲོས་བྲལ་མཉམ་ཉིད་ངང་ལ་ལྷན་གྱིས་ཞོག །དྲུང་ན་ཡོད་པས་གཡེངས་ཚེ་མ་བྱས་ན། །ཕྱི་དབུགས་ཆད་དང་ནང་དབུགས་མ་ཆད་བར། །ཉིན་ཞག་གསུམ་བཞི་ཡང་ན་ལྔ་དྲུག་སོགས། །འོད་གསལ་ངང་དུ་བརྒྱལ་བ་བཞིན་དུ་གནས། །སྔོན་དུ་ཆེར་གོམས་ངོ་ཡང་ལེགས་འཕྲོད་ན། །རིག་པ་འོད་གསལ་ངང་དུ་ཐིམ་པར་འགྱུར། །མ་ཐིམ་ན་ཡང་གཞན་དུ་ལོ་ཟླ་ནི། །མང་པོ་འབད་དེ་བསྒོམས་པ་བས་ཀྱང་ལྷག །ཅེས་འབྱུང་བ་སོགས་ལ་བརྟེན་ནས་བོད་གངས་ཅན་པ་ཕལ་མོ་ཆེ་ཤི་ནས་རོ་མདོག་ལེགས་ཙམ་ལ་འདི་ཐུགས་དམ་ལ་གནས་པས་གང་ཟག་བཟང་པོ་མཆོག་ཐོབ་པར་ཐེ་ཚོམ་མི་ཟའོ་ཞེས་གླེང་བ་ཤིན་ཏུ་མང་ཡང་བརྟགས་དཔྱད་ཀྱི་གནད་ཆེས་ཆེར་དགོས་པར་སྣང་ངོ༌། །
ཡང་ཀུན་མཁྱེན་བུའི་རིམ་ལྔའི་གསུང་རྒྱུན་མཁན་ཆེན་དར་ཤེའི་ཟིན་བྲིས་སུ། འོད་གསལ་འདི་མེས་སྟོན་ཚོན་པོ་ལ་བཟང་བར་ཡོད་འདུག་སྟེ། རྐྱེན་གྱིས་སད་པར་མ་བྱས་ན་ཞག་འགའ་རེ་ལ་འབྱམས་འགྲོ། ཁྱད་པར་སྐུ་འདའ་བའི་ཚེ་ད་རེས་ང་སྒོམ་ཐུན་ཆེ་བ་ཞིག་བྱེད་པ་ཞག་ཉེར་གཅིག་གི་བར་དུ་མ་རེག་ཅིག་གསུངས། ཞག་བཅུ་བདུན་སོང་བ་དང་དབོན་པོ་གཅིག་ཡོད་པ་དེ་སླེབས་ནས། སྤུར་འདི་ཙམ་གྱི་བར་བཞག་པ་ག་ནས་འོང་ཟེར་ནས་བསྒུལ་བ་དང༌། སྐུའི་མདངས་སྔར་བས་གསལ་བར་ཡོད་པ་ལས་དེ་མ་ཐག་ཉམས་ཏེ་རྡུལ་གྱིས་ཕོག་པ་ལྟར་གྱུར་ཅེས་གྲགས་ཤིང༌། མར་པའི་ཞལ་ནས་ཀྱང༌། འོད་གསལ་གངས་ལ་ཉི་མ་ཤར་བ་འདྲ་བ་ཞིག་ཡོད་པ་དེ་གཙང་རོང་གི་མེས་སྟོན་ཚོན་པོས་ཁྱེར་ཞེས་གསུངས་སོ་ཞེས་བྲིས་གདའ་བ་ལ། སྐྱེས་བུ་དམ་པ་འདི་ལྟ་བུ་ལ་གནས་སྐབས་བཞིའི་སྦྱང་གཞི་རྣམ་དག་དང༌། ལམ་དུས་ཀྱི་སྦྱོང་བྱེད་འོད་གསལ་སོགས་རྣམ་དག་དང་སྦྱར་ནས་བསྒོམ་པའི་སེམས་དབེན་ལྷན་ཅིག་སྐྱེས་དགའི་རིམ་པ་ལྟ་བུ་ལ་འཆི་སྲིད་ཀྱི་ཚེ་མཉམ་གཞག་མཛད་པ་ནི་ཆེས་ངོ་མཚར་ལ། དེ་ལྟར་མིན་པར་དེང་སང་ཤེས་པ་ལུང་མ་བསྟན་རང་གསལ་དུ་མ་བཅོས་པར་བཞག་ཅིང་ཚེ་དེ་ལ་ཟད་ཟད་དུ་བསྒོམ་ཞིང༌། དེ་ལྟར་བྱེད་པའི་སྒོམ་ཆེན་ལ་ཕྱག་ཆེན་གྱི་རྣལ་འབྱོར་བར་བཏགས་པ་དག་ཤི་བའི་རོ་ནི་མདངས་བཟང་བ་ལས་ལངས་ཏེ་གར་བྱེད་ཀྱང་ངོ་མཚར་རྒྱ་ཆེ་ཡོད། མཆན།༽དེས་ན་ཚུལ་འདི་ལེགས་པར་སྦྱར་ནས་བསྒོམས་པས། སྒྲིབ་གསུམ་གནས་ངན་ལེན་གྱི་བག་ཆགས་མཐའ་དག་ཟད། དེའི་སྟོབས་ཀྱིས་སྐབས་འདིར་ཆོས་ཀྱི་སྐུ་སྤྲོས་པ་མཐའ་དག་དང་བྲལ་བའི་ཟག་མེད་ཀྱི་ལུས་ཐོབ་པ་ཡིན་ཏེ། རྗེ་བཙུན་མི་ལས། ལམ་འཆི་བའི་སྲིད་པ་དང་འགྱུ་བ་གནད་གཅོད་ཀྱི་འཕྲང༌། ཕྱི་ནང་འབྱུང་བའི་སྐྱེ་མཆེད་རིམ་གྱིས་ཐིམ་པའི་རྗེས་ལ། ཉོན་མོངས་པའི་འཆིང་བ་མཐའ་དག་ལས་གྲོལ་བ། ནམ་མཁའ་དྭངས་པ་ལ་ཉི་ཟླ་ཤར་བ་ལྟ་བུ། ཆོས་ཀྱི་སྐུ་སྤྲོས་པ་ཐམས་ཅད་ཉེ་བར་ཞི་བ། ངོ་བོ་སྟོང་པ་ཉིད་ཀྱི་གནས་ལུགས་མ་བཅོས་པ་ཇི་ལྟ་བ་ཞིག་དུས་དེར་འཆར་བས། དེ་ཀ་འཆི་བ་འོད་གསལ་ཆོས་ཀྱི་སྐུ་ཡིན་ཏེ། དེ་ཡིན་པ་ལ་ཡིན་པར་ངོ་ཤེས་དགོས། ཞེས་འབྱུང་བའི་ཕྱིར། དེས་ན་སེམས་དབེན་ཐོབ་པས་སྤྱོད་པ་མ་གྲུབ་པར་བར་དོར་འཚང་རྒྱ་བ་དང་འདི་ལ་ཁྱད་པར་ཇི་ལྟར་ཞེ་ན། དེ་ནི་རིམ་པ་གསུམ་པའི་སྒྱུ་ལུས་སུ་ལངས་ནས། འོད་གསལ་དུ་འཇུག་པ་སླར་མངོན་དུ་བྱེད་པ་ཡིན་ཅིང༌། འདིས་ནི་ཇི་སྲིད་དུ་དོན་གྱི་འོད་གསལ་མངོན་དུ་བྱས་ནས། སློབ་པའི་ཟུང་འཇུག་ཏུ་ལངས་ཏེ་གོམས་པར་བྱེད་ནས། སློབ་པའི་ཟུང་འཇུག་གི་རྟེན་དེ་ཉིད་ལ་མི་སློབ་པའི་ཟུང་འཇུག་ཏུ་འཚང་རྒྱ་བ་མ་གཏོགས་ལམ་གཞན་བསྣོན་པ་མི་དགོས་པའི་ཕྱིར།
འོ་ན་འདིར་འཆི་སྲིད་དུ་འོད་གསལ་མངོན་དུ་བྱེད་པ་ནི་དུས་དེར་རླུང་ཐམས་ཅད་དབུ་མར་བསྡུས་པ་པ་སེམས་ཅན་ཐམས་ཅད་ལ་༼འདི་ལའང་རྗེ་བཙུན་སངས་རྒྱས་མཉན་པའི་ཞལ་ནས། ཁམས་དྲུག་པ་མངོན་གྱུར་པ་སྒྲིབ་བྲལ་དུ་དག་རུང་གི་ལུས་རྟེན་ལ་མ་ངེས་པ་མ་གཏོགས་རབ་མྱོང་གསལ་བ་རེ་འཆར་དུ་རུང་སྟེ། དེ་ལ་མཆོག་གི་དབུ་མར་གསལ་བར་ཡོད་པས་ཁམས་དྲུག་ཀ་དེར་ཐིམ་རུང་བའི་ཕྱིར། དེ་ལྟར་མ་ཡིན་པའི་ལུས་རྟེན་ལ་བག་ལ་ཉལ་གྱི་ཚུལ་དུ་འཆར་བ་མ་གཏོགས་རང་ཉམས་སུ་མྱོང་བར་མི་འཆར་ཏེ། དེ་དག་ལ་མཆོག་གི་དབུ་མ་མི་གསལ་བའི་ཚུལ་ལས་གསལ་བར་མེད་པའི་ཕྱིར། །ཞེས་གསུངས་སོ། །མཆན།༽གཞི་དུས་ཀྱི་འོད་གསལ་རེ་འཆར་བ་ཡིན་ཏེ། ཞལ་ལུང་ལས།
ཆོས་སྐུ་རབ་དགའ་མཁའ་མཉམ་པ། །
ཤི་དང་བརྒྱལ་དང་གཉིད་ལོག་དང༌། །
གླལ་དང་འཁྲིག་དུས་སྐད་ཅིག་ཙམ། །
མྱོང་བར་འགྱུར་བས་རབ་བསྒོམས་ན། །
ལུས་ཅན་རྣམས་ཀྱི་ཡིད་ནི་སྦྱོང༌། །
ཞེས་འབྱུང་བས། གཞིའི་འོད་གསལ་མ་ལྟ་བུ་དང༌། བསྒོམ་པའི་འོད་གསལ་བུ་ལྟ་བུ་སྔར་འདྲིས་ཀྱི་མ་བུ་འཁྲུལ་མེད་དུ་ངོ་ཤེས་པ་ལྟ་བུའི་རང་བཞིན་རྣམ་དག་གི་འོད་གསལ་བའི་ཡེ་ཤེས་སྐྱེས་པ་ན། སྤང་བྱ་གློ་བུར་གྱི་དྲི་མ་ཇི་སྙེད་པ་ཐག་ཁྲའི་སྦྲུལ་ལྟར་དོན་ལ་མ་ཞུགས་པར་རྟོགས་པའི་གློ་བུར་རྣམ་དག་གི་འོད་གསལ་བའི་ཡེ་ཤེས་སྐྱེས་པ་དེའི་ཚེ་ཆོས་ཐམས་ཅད་དག་པ་གཉིས་ལྡན་གྱི་མངོན་པར་བྱང་ཆུབ་པས་ཆོས་ཀྱི་སྐུའི་གོ་འཕང་དུ་འགྱུར་ལ། དེའི་ཚེ་བར་དོ་ལ་སོགས་པའི་ལུས་སྣང་མི་ལེན་པར་བར་དོ་འབྱུང་བའི་མལ་དུ་སྒྱུ་ལུས་མི་སློབ་པའི་ལོངས་སྤྱོད་རྫོགས་སྐུར་འཆར་བ་ཡིན་ཏེ། ཡེ་ཤེས་ཐིག་ལེ་ལས།
ཡང་ན་ཕུང་པོ་སྤངས་མ་ཐག །
རྡོ་རྗེ་འཛིན་པ་ཉིད་ཐོབ་བོ། །
ཞེས་དང༌། ཀུན་མཁྱེན་འཇམ་དཔལ་བཟང་པོས།
འཆི་བའི་རང་བཞིན་དོན་དམ་བདེན་པར་རྟོགས། །
ཆོས་སྐུའི་ངང་དུ་འོད་གསལ་མ་བུ་འདྲེས། །
དེ་ཡི་ངང་དུ་བར་དོར་སྒྱུ་མའི་སྐུ། །
མཚན་དཔེའི་རྒྱན་ལྡན་ཐོབ་པར་བྱིན་གྱིས་རློབས། །
ཞེས་འབྱུང་བའི་ཕྱིར་རོ། །
གསུམ་པ་ནི། དབེན་པ་གསུམ་སྔོན་དུ་སོང་བས་འཆི་སྲིད་དུ་སེམས་དབེན་གྱིས་དཔེའི་འོད་གསལ་མངོན་དུ་བྱས་ནས་བར་དོར་འཆར་བའི་ཚེ་སྒྱུ་མའི་རིམ་པ་བསྒོམ་པའི་འཕེན་པས་སྒྱུ་ལུས་སུ་ལངས་ནས་བར་དོར་འཚང་རྒྱ་བ་སྟེ། རྗེ་ནཱ་རོ་པས།
ཐ་མ་སྲིད་པ་བར་མ་དོར། །
མཆོག་ཐོབ་སྐུས་ནི་གཞན་དོན་བྱེད། །
ཅེས་དང༌། ཀ་དཔེ་ལས།
སྣང་བ་ཐིམ་དང་རྟོག་པ་ཐིམ། །
རགས་པ་ཐིམ་དང་ཕྲ་བ་ཐིམ། །
ཐིམ་པའི་རྗེས་ལ་གོམས་པ་དང༌། །
རང་བཞིན་གྱིས་ནི་འོད་གསལ་འབྱུང༌། །
དེ་ཡི་རྗེས་ལ་ཟུང་འཇུག་སྐུ། །
སློབ་པ་དང་ནི་མི་སློབ་གཉིས། །
མི་སློབ་པར་ནི་གྱུར་པ་ན། །
འབྲས་བུ་ཐོབ་ཅེས་བསྟན་པ་ཡིན། །
ཅེས་འབྱུང་བའི་ཕྱིར། བར་དོར་འཚང་རྒྱ་བ་ནི་ལེ་ལོ་དང༌། ཚེ་འདིར་སེམས་དབེན་ཙམ་ཐོབ་ཀྱང་སྒྱུ་ལུས་ཀྱི་ཆེད་དུ་སྤྱོད་པ་བྱེད་རྒྱུ་མ་བྱུང་བ་དེ་འཆི་སྲིད་དུ་གཞི་ལམ་གྱི་འོད་གསལ་གཉིས་སྟོབས་ལྡན་དུ་སྦྱར་ནས་བསྒོམ་ཞིང༌། ལྷག་པར་བྱང་ཆུབ་ཀྱི་སེམས་དཀར་དམར་གཉིས་སྙིང་གར་མི་ཤིགས་པའི་སྒྲ་གཅན་གྱི་རླུང་གི་རོ་གཅིག་ཏུ་བྱས་པའི་བདེ་ཆེན་འབར་བའི་ཕྱག་རྒྱ་དང་སྙོམས་པར་འཇུག་པའི་སྤྱོད་པའི་དོད་ཐུབ་བྱས་ནས་བར་དོར་ཡེ་ཤེས་༼འདི་ལ་ཁ་ཅིག་འདི་ལྟར་ཡོད་པར་སྣང་སྟེ། སྤྱོད་པ་ལ་མ་བསླབ་པར་ནི་ཟུང་འཇུག་མཐར་ཕྱིན་མི་འབྱུང༌། བར་དོ་མཚན་ཉིད་པ་ནི་སྤྱོད་པའི་རྟེན་དུ་མི་རུང་བའི་ཕྱིར། དེ་འདྲ་དེ་འཆི་བ་འོད་གསལ་གྱི་ཚེ་འོད་གསལ་གྱི་རིམ་པ་མངོན་དུ་མ་གྱུར་ན་ནི་དེའི་ཟུང་འཇུག་མི་འགྲུབ། མངོན་དུ་གྱུར་ན་ནི་འཆི་སྲིད་སྦྱངས་ཟིན་པས་བར་སྲིད་འབྱུང་འགྱུར་ཁེགས་ཟིན་པའི་ཕྱིར། དེ་འདྲ་བ་དེ་འོད་གསལ་གྱི་མཐུས་པར་སྲིད་ལ་མ་བལྟོས་པར་མི་བརྫུས་སྐྱེས་ཀྱི་ལུས་རྟེན་ལ་སྤྱོད་པ་རྫོགས་པར་བྱས་ནས་འཚང་རྒྱའོ་ཟེར་བའང་སྣང་ངོ༌། །མཆན།༽ཀྱི་སྐུ་འཆར་བ་ལ་སྟོབས་ལྡན་དུ་གྱུར་པ་ཡིན་ནོ། །འདིར་ཤར་ཙོང་ཁ་པ་ཆེན་པོའི་ཞལ་སྔ་ནས། འཆི་བ་འོད་གསལ་ཆོས་ཀྱི་སྐུར་འཚང་རྒྱ་བ་མི་སྲིད་དེ། དེ་སྲིད་ན་འཆི་སྲིད་ཚེ་འདི་ཉིད་དུ་བཞག་དགོས་པས། དེའི་རྟེན་ཡིན་པས་རོ་ཐ་མལ་པར་འགྲོ་མི་སྲིད་ཅིང༌། དེ་འདྲ་ཞིག་སྲིད་ན་རོ་ལ་མཚན་དཔེ་ཡང་འབྱུང་བར་རིགས་པའི་ཕྱིར་དང༌། བར་དོའི་རྟེན་ལ་སངས་རྒྱས་པ་མི་སྲིད་དེ། བར་དོ་གྲུབ་ཟིན་ནས་ལམ་སྦྱངས་ཀྱང་བར་དོ་མི་བཟློག་པས་རྟེན་དེ་ལ་མཆོག་མི་འགྲུབ་པའི་ཕྱིར་ཞེས་གསུངས་ལ།
དེ་ལྟར་གྱི་ཁྱབ་པ་སྔ་ཕྱིའི་ཁྱབ་པ་དང་པོའི་རྟགས་ཟུར་གྱི་འཆི་སྲིད་ཚེ་འདིའི་སྲིད་པར་འཇོག་ཅེས་པ་མ་གྲུབ་སྟེ། ཆོས་མངོན་པར་སྐྱེ་སྲིད་དང༌། སྔོན་དུས་ཀྱི་སྲིད་པ་དང༌། འཆི་སྲིད་དང་བར་སྲིད་བཞི་སོ་སོར་བཤད་པའི་ཕྱིར་དང༌། རྟགས་ཟུར་ཕྱི་མའང་མ་གྲུབ་སྟེ། སངས་རྒྱས་པའི་དངོས་རྟེན་གྱི་ལུས་ཡིན་ན་རོ་ཐ་མལ་བར་འགྲོ་མི་སྲིད་ན། རང་གིས་ཀྱང་ཚེ་འདིར་འཚང་རྒྱ་བ་ལ་ཕུང་པོ་རྙིང་པ་སྦྲུལ་ཤུན་ལྟར་འགྲོ་བར་བཤད་པ་དང་འགལ་བའི་ཕྱིར་དང༌། སྦྲུལ་ཤུན་ལྟར་སོང་བའི་ཚེ་རོ་དེ་ལ་མཚན་དཔེ་མི་འབྱུང་བར་དོན་གྱིས་ཁས་བླངས་པའི་ཕྱིར། འཆི་སྲིད་དུ་འཚང་རྒྱ་བ་ཡོད་ན་རོ་ལ་མཚན་དཔེ་འབྱུང་བའི་ཁྱབ་པ་ཡང་ག་ལ་གྲུབ་སྟེ། གྲུབ་ན་ཚེ་གཅིག་ལུས་གཅིག་ཏུ་འཚང་རྒྱ་བའི་ཚེ་ཕྲ་ལུས་ལས་སྒྱུ་ལུས་སྒྲུབ། དེ་ལས་མཚན་དཔེ་སྒྲུབ་པ་རང་གིས་ལེགས་པར་སྨྲས་ཟིན་པ་དང་ཡང་འགལ་བའི་ཕྱིར། དེས་ན་ཤེས་པ་རྣལ་དུ་བཞག་ནས་ལེགས་པར་བཤད་པ་མཛོད་ཅིག །བར་དོ་ལ་མི་བཟློག་པར་བཤད་པ་དེ་ཐེག་དམན་གྱི་ལུགས་ཡིན་གྱི། ཐེག་ཆེན་ནས་བཟློག་པར་བཤད་པའི་ཕྱིར། ཁྱབ་པ་ཕྱི་མའང་མ་གྲུབ་ལ། བར་དོར་སངས་རྒྱས་པ་དེ་བར་དོར་འཚང་རྒྱ་བ་མ་ཡིན་ཅེས་པའི་ཞིབ་ཆས་རང་ཚིག་འགལ་བར་བྱས་པ་འདི་ནི་ལྷ་དགའ་བར་བྱེད་པ་ཙམ་སྟེ། གཞན་དུ་ན་བར་དོར་སངས་རྒྱས་པ་ལ་ནི་རླུང་ལྟར་རྩོད་པ་མེད་པའི་ཕྱིར། ཀ་དཔེ་ལས།
འོད་གསལ་བར་ནི་འཇུག་བྱ་བ། །
བར་དོར་མྱ་ངན་འདས་པ་ཡིན། །
ཅེས་པ་དང༌། ཁྱད་པར་བར་དོར་སངས་རྒྱས་པའི་ལུས་རྟེན་ཡང་སྲིད་འགྲུབ་ནུས་ཀྱི་བར་དོའི་ངོ་བོ་མ་ཡིན་ཀྱང༌། རླུང་སེམས་ལས་གྲུབ་པའི་ཕྲ་ལུས་ཀྱི་བར་དོ་ཡིན་པ་ནི། རྗེ་མི་ལས། ལམ་སྲིད་པ་བར་མ་ལ་སྔོན་བྱུང་སྲིད་པ་ཡིད་ཀྱི་གཟུགས་ཅན་ལས་ཀྱི་གཤེད་མས་འཚེ་བའི་འཕྲང་སྣང་མུན་འོད་ཀྱི་མཐའ་རུ་དབང་པོ་ཀུན་ཚང་ནས་ཐམས་ཅད་དུ་ཐོགས་པ་མེད་ཅིང༌། ལས་ཀྱི་རྫུ་འཕྲུལ་འོད་དང་ལྡན་པའི་ལུས་གཅིག་ཡོད་པ་དེ་ཀ་ལོངས་སྤྱོད་རྫོགས་པའི་སྐུ་ཡིན་ཏེ། ཟུང་འཇུག་གི་ལྷའི་སྣང་བ་སྒྱུ་མ་ལྟ་བུར་བཞེངས་ནས། བག་ཆགས་སྔ་མའི་ལྷག་ལུས་སྦྱོང་བ་ཡིན་པས། དེ་ཡིན་པ་ལ་ཡིན་པར་ངོ་ཤེས་དགོས། དེ་ངོ་ཤེས་པར་བྱེད་པ་ལ་ད་ལྟ་བསྐྱེད་པའི་རིམ་པ་ལྷའི་སྐུ་ལ་དམིགས་རྣམ་གསལ་བ་དང༌། མཚོན་བྱེད་ལམ་གྱི་སྒྱུ་མ་དང་རྨི་ལམ་ཟིན་པ་སྦྱང་འཚལ། །ཅེས་གསུངས་པས།
སྔོན་བྱུང་སྲིད་པ་ཡིད་གཟུགས་ཅན་ནི། བར་སྲིད་ཀྱི་ལུས་དང༌། དེ་ཀ་ལོངས་སྤྱོད་རྫོགས་སྐུ་ཉིད་དུ་རྣམ་དག་ཏུ་སོང་བ་དང༌། སོང་བ་དེས་སྔོན་བྱུང་སྲིད་པའི་ཡིད་གཟུགས་ཀྱི་བག་ཆགས་སྔ་མའི་ལྷག་ལུས་སྦྱངས་ནས་བར་སྲིད་སྐྱེ་སྲིད་དུ་མི་འཇུག་པར་བྱེད་པ་གསལ་བར་གསུངས་སོ། །འདི་དང་མཐུན་པར་སྤྱོད་བསྡུས་ལས། སྒྲོ་སྐུར་གྱི་ལྟ་བ་ཐམས་ཅད་འོད་གསལ་བར་ཞུགས་ནས་ཐ་མལ་པའི་ཕུང་པོ་བོར་ནས་བདག་ལ་བྱིན་གྱིས་བརླབ་པའི་རིམ་གྱིས་ལྡང་བར་བྱའོ་ཞེས་བརྟན་པའི་སེམས་བསྐྱེད་དེ། དེ་ཡིད་ལ་བྱེད་པས་གནས་པར་བྱེད་ན་སྐྱེ་བ་གཞན་དུ་ཡིད་ལ་བྱེད་པ་དེ་འདོར་བར་མི་འགྱུར། དེ་བས་ན་ཐམས་ཅད་མཁྱེན་པར་འགྱུར་རོ། །
ཞེས་གསུངས་པ་འདི་གོང་དུ་རིམ་པ་ཐ་མ་གཉིས་ལྷན་ཅིག་ཏུ་སྒྲུབ་པར་ཡང་འདྲེན་ལ། སྐབས་འདིའི་ཁུངས་སུའང་བདག་གི་རྗེ་བླ་མས་སྐྱང་བར་མཛད་ལ། དེའང་འཆི་བ་འོད་གསལ་དང་བར་དོ་སྒྱུ་ལུས་སུ་ལྡང་བའི་འཕེན་པ་འཆི་ལ་ཁད་པ་ནས་བཏང་སྟེ། འཆི་བ་འོད་གསལ་ལས་ལངས་མ་ཐག་བར་དོ་གྲུབ་པ་ན། དེར་སྒྱུ་ལུས་སུ་ལྡང་བའི་ཡིད་ལ་བྱེད་པ་མི་འདོར་ཞིང་གནས་པར་བྱེད་ལ། དེ་ནས་སྒྱུ་ལུས་ཀྱི་རྟེན་དེ་ལ་ཐམས་ཅད་མཁྱེན་པ་ཐོབ་པ་ཡིན་པས། སྐྱེ་བ་གཞན་བྱ་བའི་ཡོངས་གཅོད་ཀྱང་སྐབས་དེར་དེ་ལྟ་བུའི་གང་ཟག་དེ་སྐྱེ་སྲིད་ལེན་པ་ནི་མེད་པས། བར་སྲིད་ཀྱི་སྐྱེ་བ་ལ་འཛིན་པ་ལས་འོས་མེད་ཅིང༌། དེ་ལྟར་མིན་ན་སྐྱེ་བ་གཞན་དུ་ཞེས་སྨོས་པ་ཡང་དོན་མེད་པར་འགྱུར་བའི་ཕྱིར། བར་དོར་ལོངས་སྐུར་ལྡང་བའི་སྐབས་འདིར། དཔལ་ཙོང་ཁ་པ་ཆེན་པོས། བར་དོ་འཛིན་པའི་གང་ཟག་གསུམ་བཤད་ནས་བར་པ་དེ་རླུང་དྷཱུ་ཏིར་ཐིམ་པས་སྟོང་བཞི་བསྐྱེད་པ་དེ་གཉིད་ཀྱི་སྟོང་བཞི་དང་བསྲེ་བར་ནུས་ཤིང༌། དེ་འཆི་བའི་སྟོང་པ་བཞི་དང་འསྲེ་བར་ནུས་པ་ཞིག་གི་དབང་དུ་བྱས་པ་ཡིན་ལ། དེའང་གཉིད་ཀྱི་སྟོང་པ་བཞི་རྣལ་འབྱོར་པས་ཏིང་ངེ་འཛིན་གྱི་ངོ་བོར་བསྐྱེད་པ་ནི་གཉིད་འོད་གསལ་དུ་བསྲེ་བ་ཡིན་ལ། ཞེས་གསུངས་པ་ལའང་བརྟག་པར་བྱ་བ་འགའ་ཞིག་མཐོང༌། དེ་གཉིད་དུ་འགྲོ་བཞིན་པ་ན་གཉིད་དུ་འགྲོ་བའི་སྟོབས་ཀྱིས་སྟོང་པ་དང་པོ་གཉིས་འཆར་བ་ཡིན། སྣང་བ་གསུམ་པ་ནི་གཉིད་ལོག་པར་གསུངས་པས་གཉིས་ཀྱི་སྟོང་པ་དང་པོ་གཉིས་ཀྱང་འགྲུབ་དཀའ་ལ། སྣང་བ་གསུམ་པའི་བར་གཉིད་ཇི་བཞིན་པར་ལོག་པར་མ་ཡིན་པ་ནི། སྤྱོད་བསྡུས་ལས། ཁམས་ཕྲ་བ་ནི་སེམས་ལ་གཞུག་གོ། །སེམས་ནི་ཡང་སེམས་ལ་གཞུག་གོ། །སེམས་པ་ནི་མ་རིག་པ་ལ་གཞུག་སྟེ། དེ་ལྟར་སྦྱར་ནས་གཉིད་ལོག་པར་བྱེད་དོ། །
ཞེས་གསུངས་པའི་ཕྱིར། གཉིད་དུ་འགྲོ་བ་དང༌། གཉིད་དུ་གྱུར་པའམ་གཉིད་ལོག་པའི་ཁྱད་པར་ཉིད་ཀྱིས་བཏང་སྙོམས་སུ་མཛད་འདུག་པ་ལ། གཉིད་དང་སྟོང་པ་བཞི་ཐུན་མོང་བ་ཡང་མེད་དེ། གཉིད་ནི་སེམས་བྱུང་ཡིན་ལ། སྟོང་པ་ནི་སེམས་དང་སེམས་ལས་བྱུང་བའི་སྤྲོས་པ་རྣམས་འགགས་པའི་གནས་སྐབས་ལ་བཞག་པའི་ཕྱིར་དང༌། སྟོང་པ་བཞི་པའི་སྐབས་སུ་ནི་འོད་གསལ་བ་ཉིད་འཆར་བས། འོད་གསལ་མཚན་ཉིད་པའི་སྐབས་སུ་གཉིད་མི་འོང་བ་ནི་གོང་དུ་རྒྱ་ཆེར་བཤད་ཟིན་ལ། སྟོང་པ་བཞི་ཏིང་ངེ་འཛིན་དང་ཤེས་རབ་ཀྱི་ངོ་བོར་བསྐྱེད་པ་ཡོད་ཀྱང་གཉིད་ཀྱི་སྟོང་པ་བཞི་ཏིང་ངེ་འཛིན་དུ་བསྐྱེད་བྱ་བ་འདི་ཆེས་གྲུབ་པ་མ་ཡིན་ཏེ། ཡིན་ན་གཉིད་ཀྱི་སྟོང་གཞི་ཏིང་ངེ་འཛིན་དུ་བསྐྱེད་ན་དང་པོར་གཉིད་སྟོང་པར་བསྐྱེད་དགོས་ལ། དེ་དགོས་ན་གཉིད་འགགས་དགོས་ལ། དེ་དགོས་ན་གཉིད་སད་དགོས་པས་གཉིད་ཀྱི་སྟོང་བཞི་ཏིང་ངེ་འཛིན་དུ་བསྐྱེད་པ་མི་འགྲུབ་པའི་ཕྱིར། བར་དོ་ལོངས་སྤྱོད་རྫོགས་སྐུར་སངས་རྒྱས་ནས་དེ་ནས་མཆོག་གི་སྤྲུལ་སྐུ་གདུལ་བྱའི་སྐལ་བ་དང་མཐུན་པར་རིམ་དང་ཅིག་ཅར་ཅི་རིགས་པར་འབྱུང་བ་ནི། ཞལ་ལུང་ལས།
བསམ་པ་དེ་ཡི་རྐྱེན་གྱིས་ནི། །
བདག་སེམས་དབྱིངས་སུ་ཞུགས་པའི་ཚེ། །
གསལ་ཞིང་རབ་དགའ་མཁའ་འདྲ་རྟོགས། །
དེ་ནས་རྫུུ་འཕྲུལ་ཤུགས་ལྡན་པ། །
ལོ་ལྔ་ལོན་པའི་བྱིས་པའི་གཟུགས། །
འགྲུབ་ཚེ་དཔེ་མེད་བདེ་རྫོགས་རྟོགས། །
དེ་ནས་སྐྱེ་གནས་གཞན་དུ་ནི། །
འཕེན་པར་བྱེད་ཚེ་སྤྲུལ་པའི་གཟུགས། །
ཡང་དག་ཏུ་ནི་རྟོགས་པར་འགྱུར། །
ཞེས་སོ། །དེས་ན་ངག་དོན་དུ་དྲིལ་ན་བསྐྱེད་རིམ་གྱི་སྒོ་ནས་མཁའ་ལ་སྤྱོད་པ་རིག་འཛིན་གྱི་ལུས་སུ་བསྒྱུར་བ་དང༌། བཤད་མ་ཐག་པའི་བརྩོན་ཅན་ཚེ་འདི་སྟེ་འཆི་ཁ་དང༌། ལེ་ལོ་ཅན་བར་དོར་འཚང་རྒྱ་བའི་རིམ་པ་འདི་ལ་དགོངས་ནས། འདུས་པར།
འདི་ནི་སངས་རྒྱས་ཐམས་ཅད་ཀྱི། །
གསང་བའི་བྱང་ཆུབ་དམ་པ་སྟེ། །
ཡང་དག་སྔགས་ཀྱི་གསང་བ་འདི། །
ལུས་ངག་སེམས་ལས་འདའ་བའོ། །
ཞེས་འབྱུང་བའི་དོན་ནི། བསྐྱེད་རིམ་པའི་སངས་རྒྱས་ཐམས་ཅད་ལས་གསང་བའི་བྱང་ཆུབ་དམ་པ་ཞེས་པའམ། ཡང་ན་རྫོགས་རིམ་པའི་སངས་རྒྱས་ཐམས་ཅད་ཀྱི་གསང་བ་བྱང་ཆུབ་དམ་པ་སྟེ་རྒྱུ་ལས་འབྲས་བུ་བཏགས་པ་ཡིན་ལ། འདིས་ནི་ཐ་མལ་པའི་སྒོ་གསུམ་གྱི་ལུས་སྤངས་ནས་ཟག་མེད་རྡོ་རྗེའི་ལུས་ཐོབ་པར་བྱེད་ལ། ཐ་མལ་གྱི་ལུས་སྤངས་པ་ནི་གཉིས་ཏེ། བསྒྱུར་བས་སྤངས་པ་དང༌། བོར་བས་སྤངས་པའོ། །
དང་པོ་ལའང་ལྷའི་ལུས་སུ་བསྒྱུར་བ་དང༌། རྡོ་རྗེའི་སྐུར་བསྒྱུར་བའོ། །དང་པོ་ནི་ཚེ་འདི་ཉིད་ལ་རིག་འཛིན་གྱི་ལུས་སུ་བསྒྱུར་བའོ། །གཉིས་པ་ནི་ཚེ་འདི་ཉིད་ལ་འཇའ་ལུས་རྡོ་རྗེའི་སྐུ་ཐོབ་པའོ། །བོར་བ་ནི་ལུས་འདི་འཇིག་པ་དང་ཡེ་ཤེས་ཀྱི་སྐུ་ཐོབ་པའོ། །དང་པོ་ནི་བསྐྱེད་རིམ་མཐར་ཕྱིན་པས་ཐོབ་ལ། གཉིས་པ་ནི་རྫོགས་རིམ་གྱི་སྤྱོད་པ་མཐར་ཕྱིན་པའི་ཚེ་ཐོབ་ལ། གསུམ་པ་ནི་དེ་མཐར་མ་ཕྱིན་ཀྱང་བདེན་པ་མཐོང་བའི་སྟོབས་ཀྱིས་འཆི་བའི་རྫོགས་རིམ་གྱིས་རྐྱེན་བྱས་ནས་ལུས་ཀྱི་རྒྱ་མདུད་གྲོལ་ཏེ། རང་བྱིན་རླབས་ཀྱིས་བར་དོར་འཇའ་ལུས་རྡོ་རྗེའི་སྐུ་ཐོབ་བོ། །ཞེས་འདི་ངེས་པས་སོ། །བཞི་པ་ནི། ཚེ་འདིར་སྡོམ་པ་དང་དམ་ཚིག་ཚུལ་བཞིན་བསྲུངས་ནས་རིམ་པ་དང་པོ་ཉམས་འོག་ཏུ་ཆུད་ཅིང་རྫོགས་རིམ་གྱི་དབེན་པ་རྣམས་ལ་གསལ་སྣང་ཐོབ་ཅིང༌། གཉིད་དུས་ཀྱི་སྣང་གསུམ་ལུགས་འབྱུང་ལུགས་བཟློག་གི་ངེས་པ་འདྲེན་པ་ཞིག་གིས། འཆི་བ་དང་བར་དོ་སོ་སོར་ངོས་ཟིན་པར་འགྱུར་བས། དེར་བར་དོའི་མན་ངག་འཛིན་པར་ནུས་པའི་གང་ཟག་སྟེ། འདི་ལའང་སྐྱེ་བ་གཅིག་བརྒྱུད་པ་དང༌། དེ་ཕན་ཆད་བརྒྱུད་པ་གཉིས་ལས། གཉིས་པ་ནི་ཤེས་པར་སླ་ལ། དང་པོ་ནི་ཞལ་ལུང་ལས།
གལ་ཏེ་སྐུ་གསུམ་མ་གྲུབ་ན། །
རིག་པ་འཛིན་པའི་གཙོ་གྱུར་ཏེ། །
རིམ་གྱིས་ཕྱག་རྒྱ་ཆེན་པོ་འགྲུབ། །
ཅེས་འབྱུང་ངོ༌། །འོ་ན་ཕར་ཕྱིན་ཐེག་པའི་འཕགས་པས་བདེན་པ་མཐོང་བའི་ལམ་གྱི་འོད་གསལ་དང༌། ལུགས་འདི་པའི་གཞིའི་འོད་གསལ་སྦྱར་ནས་བསྒོམ་ཞིང༌། ལུགས་འདི་པའི་སྒྱུ་ལུས་ལྟ་བུ་དང་མ་སྦྲེལ་ན་ཅིར་འགྱུར་ཞེ་ན། སྒྲིབ་པ་ཅི་རིགས་སྤངས་པའི་ཡང་དག་མཐའ་དུས་མིན་དུ་མངོན་དུ་བྱེད་ཀྱང༌། བྱང་འཕགས་དེ་ལྟར་དོན་དུ་མི་གཉེར་བ་ནི། དཔལ་རང་བྱུང་རྡོ་རྗེ་ཀུན་མཁྱེན་པའི་ཞབས་ཀྱིས་ཆོས་དྲུག་གསེར་ཞུན་མར། འོད་གསལ་གྱི་ངང་ནས་སེམས་ཅན་གྱི་དོན་བྱེད་པ་ནི་ཐེག་ཆེན་གྱི་ཁྱད་པར་ཡིན་ལ། ཁམས་གསུམ་གྱི་སྤང་བྱའི་རྟོག་པ་ཐམས་ཅད་བཅད་ནས་དེ་ཉིད་དུ་ཞི་བ་ནི། བར་དོར་དགྲ་བཅོམ་པ་ཐོབ་པ་དང་དགོངས་པ་གཅིག་པར་འདུག །སྙིང་རྗེས་ཟུང་འཇུག་གི་སྐུར་ལངས་ལ་འགྲོ་དོན་བྱ་བ་ནི་ཁྱད་པར་གྱི་གདམས་པ་ཡིན་ཅེས་གསུངས་སོ། །
དེས་ན་རྗེ་བཙུན་ཆེན་པོ་ནཱ་རོ་པའི་ཞལ་ནས། བར་དོ་འདི་རླུང་སེམས་དང་འདྲེས་པའི་ལུས་ལོངས་སྐུ་རང་ཆོས་མཐུན་དུ་གདོད་མ་ནས་གནས་པས་རྟེན་ཤིན་ཏུ་བཟང་ཞིང༌། ཤེས་པ་ཡང་ཉིན་སྣང་ལས་རྨི་ལམ་བདུན་འགྱུར་གྱིས་གསལ། རྨི་ལམ་ལས་བར་དོ་བདུན་འགྱུར་གྱིས་གསལ་ཞིང་འགྱུར་བ་ཡང་སླ་སྟེ། ཤེས་པ་རྟེན་ཕྲ་བས་དྲན་འདུན་བསྟེན་དཀའ་ཞིང༌། དྲན་པས་ཟིན་ནས་ལམ་བགྲོད་པ་ལ་ཚེགས་མེད་དེ། བར་དོར་ཐུན་གཅིག་བསྒོམ་པས་གྲོལ་ཅེས་གསུངས་པས། ཁ་ཅིག་འདོད་པ་ལྟར་སེམས་ཅན་ལ་བར་སྲིད་འོང་བའི་དོད་དེ་བར་དོར་འཚང་རྒྱ་བའི་རྣམ་གཞག་བྱེད་པ་ན། དེ་ལ་ལོངས་སྐུ་འབྱུང་བར་འཆད་པ་རྣམས་ལུང་འདི་དག་གིས་གསལ་བ་ཡིན་ཏེ། རྟེན་ཤིན་ཏུ་བཟང་བྱ་བས་བར་སྲིད་ཀྱི་རྟེན་ལ་ལོངས་སྐུ་མངོན་དུ་བྱེད་པས་བཟང་ཞེས་པ་དང༌། སྔར་ཚེ་འདིར་ལེ་ལོའི་དབང་གིས་སངས་མ་རྒྱས་ཀྱང༌།
འདིར་བསྒོམ་ན་ལམ་བགྲོད་པ་ལ་མྱུར་སྟོབས་ཚེགས་མེད་དེ། བར་དོར་ཐུན་གཅིག་བསྒོམ་པས་གྲོལ་ཅེས་འབྱུང་བ་དང༌། དེ་ལྟར་མ་ཡིན་ན་ལོངས་སྤྱོད་རྫོགས་སྐུའི་རྟེན་ལ་ཐུན་གཅིག་བསྒོམ་པས་གྲོལ་ཅེས་འབྱུང་རིགས་པའི་ཕྱིར། ད་ལྟ་ལས་རྨི་ལམ་གསལ་བ་ཡང་རྨི་ལམ་དུ་སྒྱུ་ལུས་ཀྱི་རྣལ་འབྱོར་བསྒོམ་རྒྱུ་ཡོད་པ་དང༌། རྨི་ལམ་དུ་སྒྱུ་ལུས་འབྱོངས་པ་དེ་བར་དོར་ཡང་སྒྱུ་ལུས་ཟིན་པའི་དབང་དུ་བྱས་པ་ཡིན་གྱི། དེ་ལྟར་མིན་ན་མངོན་སུམ་རྨི་ལམ་ཤས་ཆེར་མི་གསལ་བ་སེམས་ཅན་རྣམས་ཀྱི་རང་མྱོང་གིས་གྲུབ་པའི་ཕྱིར་རོ། །
གཉིས་པ་ཉམས་སུ་ལེན་པ་ལ་བཟུང་བ་དང༌། སྦྱང་བ་དང༌། གཅིག་ཏུ་བྱ་བའི་བསམ་གཏན་གསུམ་ལས། དང་པོ་༼བཟུང་བ་༽ནི།
ཚེ་འདིར་བདག་ཚེ་གཅིག་ལུས་གཅིག་ཏུ་ལམ་རིམ་པ་གཉིས་གཡེང་བ་ཐམས་ཅད་དང་བྲལ་བར་བསྒོམས་ནས་འཚང་རྒྱ་བར་བྱའོ། །གལ་ཏེ་ཚེའི་འཕེན་པ་ཟད་ནས་འཆི་བ་ན། འཆི་བ་ལ་འོད་གསལ་ཆོས་སྐུར་མངོན་དུ་བྱས་ནས་སེམས་ཅན་གྱི་དོན་དུ་བར་དོ་ལོངས་སྐུར་ལྡང་བར་བྱ་སྙམ་པ་དང༌། ད་ལྟར་གྱི་སྣང་བ་འདི་ཡང་བར་དོའི་སྣང་བ་ལྟར་ཡིད་ཀྱི་ལས་མངོན་དུ་སོང་བའི་སྣང་བ་ཡིན་པས་རང་སྣང་འདི་ལྷ་སྐུ་སྒྱུ་མ་དང་རྨི་ལམ་ལྟ་བུའོ་ཞེས་ཆུ་བོའི་རྒྱུན་ལྟ་བུའི་དྲན་འདུན་བར་མ་ཆད་པ་བསྟེན་པར་བྱའོ། །
གཉིས་པ་སྦྱང་བ་ནི།
དེའང་འཆི་བའི་ཚེ་སྣང་བ་ཐམས་ཅད་འོད་གསལ་དུ་འཇུག་པས་དེའི་མཚན་མ་ཤེས་པར་བྱ་སྟེ། གཟུགས་ཀྱི་ཕུང་པོ་འོད་གསལ་དུ་འཇུག་པའི་རྟགས་སུ་ཡན་ལག་ཐམས་ཅད་ཕྲ་བ་དང༌། ལུས་ཀྱི་ཉམ་ཆུང་ཞིང་ནུས་པ་མེད་པར་འགྱུར། མེ་ལོང་ལྟ་བུའི་ཡེ་ཤེས་ཐིམ་པས་སེམས་མི་གསལ་ཞིང་རབ་རིབ་ཏུ་འགྱུར། སའི་ཁམས་ཐིམ་པས་ཐམས་ཅད་བསྐམ་པར་འགྱུར། མིག་དབང་ཐིམ་པས་མིག་མི་འགྱུར་ཞིང་ཟུམ་པར་འགྱུར། ཡུལ་གཟུགས་ཐིམ་པས་ལུས་ཀྱི་མདངས་མེད་པས་ཉམས་ཟད་པར་འགྱུར། དེ་ལྟར་རྣམ་སྣང་གི་རིགས་རྣམས་དོན་དམ་པར་འཇུག་གོ། །དེ་ནས་རིན་པོ་ཆེའི་རིགས་ཚོར་ཕུང་ཐིམ་པས་རླུང་མཁྲིས་བད་ཀན་འདུས་པ་ལ་སོགས་པའི་ཚོར་བ་ཉམས་སུ་མི་འབྱུང་ངོ༌། །མཉམ་ཉིད་ཡེ་ཤེས་ཐིམ་པས་ཚོར་བ་གསུམ་དྲན་པར་མི་འགྱུར། ཆུའི་ཁམས་ཐིམ་པས་རང་གི་ལུས་ཀྱི་ཁ་ཆུ་དང་རྔུལ་དང་གཅིན་དང་ཁྲག་དང་ཁུ་བ་ལ་སོགས་པ་བསྐམས། རྣ་བའི་དབང་པོ་ཐིམ་པས་ཕྱི་ནང་གི་སྒྲ་མི་ཐོས། ཡུལ་སྒྲ་ཐིམ་པས་རང་གི་ལུས་ཀྱི་སྒྲ་མི་ཐོས་སོ། །
གསུམ་པ་པདྨའི་རིགས་རྣམས་འོད་གསལ་དུ་འཇུག་པ་ནི།
འདུ་ཤེས་ཀྱི་ཕུང་པོ་ཐིམ་པས་རྐང་གཉིས་པ་ལ་སོགས་པའི་སེམས་ཅན་རྣམས་མི་དྲན། སོར་རྟོག་ཡེ་ཤེས་ཐིམ་པས་ཕ་མ་དང་བུ་སྲིང་ལ་སོགས་པའི་མིང་མི་དྲན། མེའི་ཁམས་ཐིམ་པས་ཟས་མི་འཇུ། སྣའི་དབང་པོ་ཐིམ་པས་སྟེང་གི་རླུང་དལ་གྱིས་འགྲོ། ཡུལ་དྲི་ཐིམ་པས་རང་གི་ལུས་ལ་དྲི་མི་བྲོའོ། །བཞི་པ་ལས་ཀྱི་རིགས་ཐིམ་པའི་མཚན་མ་ནི། འདུ་བྱེད་ཀྱི་ཕུང་པོ་ཐིམ་པས་ལུས་ཀྱི་བྱ་བ་ཐམས་ཅད་ལ་འཇུག་པར་མི་འགྱུར། བྱ་གྲུབ་ཡེ་ཤེས་ཐིམ་པས་འཇིག་རྟེན་གྱི་བྱ་བ་དང་དགོས་པ་དྲན་པར་མི་འགྱུར། རླུང་གི་ཁམས་ཐིམ་པས་རླུང་བཅུ་རང་གི་གནས་ནས་འཕོའོ། །ལྕེ་དབང་ཐིམ་པས་ལྕེ་སྦོམ་པ་དང་ཐུང་བ་དང་རྩ་བ་སྔོན་པོར་འགྱུར་རོ། །ཡུལ་རོ་ཐིམ་པས་རོ་དྲུག་ཉམས་སུ་མི་མྱོང་ངོ༌། །
དེ་ནི་རགས་པའི་རང་བཞིན་ཉི་ཤུ་ཐིམ་ལུགས་ཡིན་ལ། ཕྲ་བ་ནང་གི་འབྱུང་བ་ཐིམ་ལུགས་ནི། ས་ཆུ་ལ་ཐིམ་པས་ལུས་བསྒུལ་བསྐྱོད་མི་ནུས་ཤིང་ཟུངས་མི་ཐུབ། ལུས་ས་ལ་བྱིང་བ་སྙམ་བྱེད་ཅིང་ང་ཐེག་ཟེར་བ་འབྱུང༌། ནང་རྟགས་སུ་སྨིག་རྒྱུ་ལྟ་བུ། ཆུ་མེ་ལ་ཐིམ་པས་ཁ་བསྐམས་ཤིང་ལྕེ་རྐན་ཕུགས་སུ་འགྲོ། རྟགས་དུ་བ་ལྟ་བུ་འབྱུང༌། མེ་རླུང་ལ་ཐིམ་པས་ལུས་ཀྱི་དྲོད་མཐའ་ནས་སྡུད། རྟགས་སྲིན་བུ་མེ་ཁྱེར་ལྟ་བུ་འབྱུང༌། རླུང་སེམས་ལ་ཐིམ་པའི་རྟགས་སུ་དབུགས་ཕྱིར་རིང་དུ་རྒྱུ་ཞིང་ནང་དུ་སྡུད་མི་ཤེས། ཅུང་ཟད་སྡུད་ཀྱང་རྩུབ་ལ་ཐུང་བར་སྡུད། རྟགས་མར་མེ་ལྟ་བུའོ། །སེམས་སྣང་བ་དང་པོའི་དུས་སུ་འདོད་ཆགས་དང་བྲལ་བ་ལ་སོགས་པའི་རང་བཞིན་སོ་གསུམ་འགག །གཟུང་འཛིན་གྱི་རྣམ་རྟོག་རགས་པས་སྟོང་པས་སྟོང་པ་ཞེས་བྱ། ཤེས་པའི་རང་གདངས་གསལ་བའི་སྣང་བས་སྣང་བ་ཞེས་བྱ་བའི་ཉམས་འཆར། སྣང་བ་ལྟར་སྐྱ་ལམ་པ་འབྱུང་སྟེ། འདིར་རྗེ་ཏི་ཕུ་པས། སྣང་བ་དཀར་ལམ་ལ་ཁྱད་ཆོས་བཞི་སྟེ། དཀར་བ་མེ་ཏོག་ཀུནྡཱ་ལྟ་བུ། སྟོང་པ་ཆུ་ཤིང་གི་སྙིང་པོ་ལྟ་བུ། ཀུན་ཏུ་ཁྱབ་པ་ཀླུ་ཆེན་གྱི་སྤྲིན་ལྟ་བུ། གསལ་བ་ཏིལ་གྱི་མར་མེ་ལྟ་བུ། ཞེས་གསུངས་སོ། །
དེ་སེམས་བྱུང་ལ་ཐིམ་ནས་སེམས་བྱུང་གི་ཉམས་ཤར་བའི་དུས་སུ་འདོད་ཆགས་ལ་སོགས་པའི་རང་བཞིན་བཞི་བཅུ་འགག །སེམས་ཤིན་ཏུ་གསལ་བར་སྣང་བས་སྣང་བ་མཆེད་པ་ཞེས་བྱ། གཟུང་འཛིན་གྱི་རྟོག་པས་ཆེས་སྟོང་པ་ན་ཤིན་ཏུ་སྟོང་པ་ཞེས་བྱ། རྟགས་ཉི་མ་ལྟ་བུ་དེ་དམར་མཐིང་བའམ་དམར་ལམ་པ་འབྱུང་སྟེ། འདིར་རྗེ་ཏི་ཕུ་པས། མཆེད་པ་དམར་ལམ་ལ་ཁྱད་ཆོས་བཞི་སྟེ། དམར་བ་རྒྱ་སྐྱེགས་ཀྱི་མེ་ཏོག་ལྟ་བུ། སྟོང་པ་ནམ་མཁའ་ལ་སྨིག་རྒྱུ་ཞིག་པ་ལྟ་བུ། ཀུན་ཏུ་ཁྱབ་པ་ཉི་མའི་འོད་འབར་བ་ལྟ་བུ། གསལ་བ་མེ་ཏོག་བི་དྷུ་ར་གའི་འབྲས་བུ་ལྟ་བུའོ། །ཞེས་གསུངས་སོ། །སེམས་བྱུང་མ་རིག་པ་སྟེ་ཉེར་ཐོབ་ལ་ཐིམ་ནས་ཉེར་ཐོབ་ཀྱི་ཉམས་འཆར་བའི་དུས་བཏང་སྙོམས་ལ་སོགས་པའི་རང་བཞིན་བདུན་འགག །སེམས་འགག་པ་ལ་ཕྱོགས་པས་སྣང་བ་ཉེར་ཐོབ་ཅེས་བྱ། གཟུང་འཛིན་གྱི་རྟོག་པས་ཤིན་ཏུ་ཆེས་ཆེར་སྟོང་པས་སྟོང་པ་ཆེན་པོ་ཞེས་བྱ། རྟགས་མུན་ནག་ལྟ་བུ་སྟེ། སྣང་བ་ནག་ཐིང་འགྲོ་བ་ཡིན་ཏེ། འདིར་རྗེ་ཏི་ཕུ་པས། ཉེར་ཐོབ་ནག་ལམ་ལ་ཁྱད་ཆོས་བཞི་སྟེ། ནག་པ་ནོར་བུ་མཐོན་མཐིང་ལྟ་བུ། སྟོང་པ་ནམ་མཁའ་ཐོགས་པ་དང་བྲལ་བ་ལྟ་བུ། ཀུན་ཁྱབ་པ་ནམ་མཁའ་རྣམ་པར་སྨུག་པ་ལྟ་བུ། །གསལ་བ་ནམ་མཁའ་གོ་འབྱེད་པ་ལྟ་བུའོ། །ཞེས་གསུངས་སོ། །
མ་རིག་པ་འོད་གསལ་ལ་ཐིམ་ནས་འོད་གསལ་གྱི་ཉམས་འཆར་དུས་སུ་སྣང་བ་གསུམ་ག་འགག །ཐམས་ཅད་སྟོང་པ་འོད་གསལ་གྱི་ཉམས་འཆར། རྟགས་སྤྲིན་མེད་པའི་ནམ་མཁའ་ལྟ་བུ་འོད་གསལ་མཐའ་དབུས་མེད་པ་ཞིག་འཆར་ཏེ། འདིར་རྗེ་ཏི་ཕུ་པས། འོད་གསལ་ལ་ཁྱད་ཆོས་བཞི་སྟེ། རྣམ་པ་ཡལ་བ་ལན་ཚྭ་ཆུ་ལ་ཐིམ་པ་ལྟ་བུ། ངོ་བོ་དམིགས་སུ་མེད་པ་ནམ་མཁའ་མཐོང་བྱར་མེད་པ་ལྟ་བུ། བྱ་བ་བྱེད་པ་ལ་རང་དབང་ཐོབ་པ་རྟ་མདོ་ཆེན་ཐང་ལ་ཡན་པ་ལྟ་བུ། དགོས་དོན་གྲུབ་པ་མཁའ་ལྡིང་རང་གནས་སུ་ཕྱིན་པ་ལྟ་བུའོ། །ཞེས་གསུངས་པའི་ཁྱད་ཆོས་ཕྱི་མ་གཉིས་ནི་དོན་གྱི་འོད་གསལ་རྒྱུད་ལ་སྐྱེས་པ་ཡན་གྱི་ཁྱད་ཆོས་སུ་ཤེས་པར་བྱའོ། །འདི་ལ་དེང་སང་གདམས་ངག་པ་རྣམས་བར་དོ་དང་པོ་ཟེར་ཏེ། འཆི་སྲིད་དངོས་གཞི་ཡིན་ནོ། །
དེའང་འཆི་ཀའི་རླུང་གིས་རྐྱེན་བྱས་ནས་རླུང་ཐམས་ཅད་དབུ་མར་འཇུག་སྟེ། དབུགས་བརྩེགས་པས་རླུང་གཞན་བཞི་ཡང་ནམ་མཁའི་རླུང་གི་དབང་བྱས་ནས་འོག་རླུང་གྱེན་དུ་ལོག་སྟེ། རྩ་སོ་སོའི་རླུང་སེམས་ཀྱི་སྟོབས་འཕྲོག་པས་རྩ་བྲན་རྣམས་ཀྱི་དྲོད་སྟོངས་ཏེ། དེ་ཐམས་ཅད་ཀྱི་རླུང་སེམས་རོ་རྐྱང་གཉིས་སུ་ཞུགས་པའི་སྟོབས་དབུ་མར་ཞུགས་པས་སྟོང་གསལ་མཆོག་གི་ཏིང་ངེ་འཛིན་སྐྱེ་སྟེ། དེ་ཙམ་ན་སྒྲིབ་པ་རྣམས་ཡེ་ཤེས་ཀྱི་རླུང་གིས་བུས། གཏུམ་མོའི་དྲོད་ཀྱིས་བསྲེགས། བྱང་སེམས་དྭངས་མའི་ཐིག་ལེས་གཡོས། ལམ་གྱི་འོད་གསལ་གྱིས་དྭངས་པར་བྱེད་པའི་རྣལ་འབྱོར་ལ་སྔར་གོམས་པར་བྱས་པའི་དབང་གིས་མཆོག་གི་དབུ་མས་འཁྲུལ་པ་དང་སྒྲིབ་པའི་སྟོབས་ཐམས་ཅད་འཕྲོག་པའི་དུས་སུ་སྒྲ་གཅན་ཡེ་ཤེས་རྡོ་རྗེས་གཟུང་འཛིན་གྱི་ཉི་ཟླའི་མངོན་གྱུར་ས་བོན་མཐའ་དག་ཟ་བའི་སྐབས་དེར་བསྒོམ་པས་འོད་གསལ་གྱི་ཡེ་ཤེས་ཀྱིས་སྒྲིབ་གཉིས་སྐད་ཅིག་གིས་འཇོམས་པ་དང། ཚོགས་གཉིས་སྐད་ཅིག་གིས་རྫོགས་པ་ལ་ནོར་བདག་པོས་ལོངས་སྤྱོད་པ་ལྟར་གེགས་མེད་དུ་དབང་ཐོབ་པས་འདིར་འདི་ལྟར་འགྲུབ་པ་ནི་རྡོ་རྗེའི་ལུས་སེམས་ཀྱི་རྟེན་འབྲེལ་བསླུ་བ་མེད་པའོ། །
དེ་ནས་ཀུན་རྟོག་གི་བཞོན་པའི་རླུང་གཡོས་པས་རྐྱེན་བྱས་ནས་འོད་གསལ་གྱི་ངང་ལས་སྣང་བ་ཉེར་ཐོབ་རང་བཞིན་བདུན་དང་བཅས་པ་འབྱུང༌། དེ་ལས་སྣང་བ་མཆེད་པ། དེ་ལས་སྣང་བ། དེ་ལས་རླུང་མེ་ཆུ་ས་སྟེ་འབྱུང་བཞི་ཕྲ་བ་ལས་བྱུང་བའི་བར་དོའི་ལུས་དབང་པོ་ཐམས་ཅད་ཚང་བ། སྐྱེ་གནས་མ་གཏོགས་པ་ལ་ཐོགས་པ་མེད་པ་ལས་ཀྱི་རྫུ་འཕྲུལ་དང་ལྡན་པ་ཞིག་འབྱུང་བས། འཆི་རིམ་སྣང་གསུམ་དང་བཅས་པ་ངོས་ཟིན་པར་བྱས་ནས་འོད་གསལ་ལ་རྒྱུན་ཇེ་རིང་དུ་མཉམ་པར་བཞག་ནས་ལུགས་བཟློག་གི་སྣང་གསུམ་འཆར་ལ་ཉེ་བ་ན། སྒྱུ་ལུས་སུ་ལྡང་བའི་འཕེན་པ་དྲན་པས་གསོས་བཏབ་སྟེ། སྒྱུ་ལུས་སུ་ལངས་ནས་སླར་བར་སྲིད་སྒྱུ་ལུས་སུ་གྱུར་པ་དེ་ཉིད་དོན་དམ་འོད་གསལ་གྱིས་སྦྱངས་པས་མ་དག་འཁོར་བའི་བར་སྲིད་ལས་འདས་ཏེ། འོད་གསལ་བ་ལས་སླར་ལྡང་བ་ན་ལུགས་བཟློག་གི་སྣང་གསུམ་ཡེ་ཤེས་ཀྱི་རླུང་དང་བཅས་པ་ཟུང་འཇུག་གི་སྐུར་ཆུ་ལས་ཉ་ལྡང་དུ་བཞེངས་ནས་བར་དོར་མི་སློབ་པའི་མཆོག་གི་དངོས་གྲུབ་ཐོབ་པར་བྱེད་པ་འདི་ནི་ལེ་ལོ་ཅན་བར་དོར་འཚང་རྒྱ་བའི་གདམས་ངག་ལག་བཅང་མ་ཡིན་པས། རྡོ་རྗེ་གསུམ་གྱི་གསང་བ་འཛིན་པ་ཐམས་ཅད་འདི་ལྟར་བཤད་པ་ལ་རབ་ཏུ་དགྱེས་པའི་རོལ་གར་མི་ཟད་པར་སྟོན་པར་མཛོད་ཅིག །དེ་ནས་བར་དོར་འཚང་རྒྱ་བ་དང་དག་པའི་ཞིང་དུ་སྐྱེ་བ་ལེན་པ་སོགས་མ་གྲུབ་ན། མེ་ཏོག་གི་སྦུབས་ལ་སོགས་པར་ཁམས་དྲུག་ལྡན་གྱི་མིའི་ལུས་སུ་བརྫུས་ཏེ་སྐྱེ་བར་བྱེད་པའི་འཕེན་པས་དེར་སྐྱེ་བའམ།
ཡང་ན་མངལ་དུ་འཇུག་པར་ཉེ་བ་ན། རྡོ་རྗེ་ཐེག་པ་གྲུབ་པའི་རིགས་བརྒྱུད་ཕུན་སུམ་ཚོགས་པ་ཡབ་ཡུམ་དང་རང་གི་རྩ་བའི་བླ་མར་རྡོ་རྗེ་སློབ་དཔོན་དུ་འཛིན་ཆོག་པའི་མངལ་༼འདིར་རིགས་ཀྱི་མངལ་གདམས་ཞེས་པ་འདི་ལ། རྡོ་རྗེ་སློབ་དཔོན་ཡབ་ཡུམ་ཡེ་ཤེས་ཀྱི་དཀྱིལ་འཁོར་མོས་བློ་ཙམ་མིན་པར་སྤྱན་འདྲེན་ནུས་ཤིང༌། དེ་ལྟར་ནུས་པའི་བྱིན་རླབས་རིགས་སྲས་ཀྱི་རྒྱུད་ལ་འབེབས་ཐུབ་ངོ་ཤེས་པ་ཞིག་དགོས་ཀྱི། དེ་ལྟར་བྱུང་ནས་རིགས་སྲས་དེ་སོ་སོའི་སྐྱེ་བོ་ཡིན་ཀྱང༌། ཡེ་ཤེས་སེམས་དཔའ་འཇམ་དབྱངས་སོགས་ཀྱིས་བྱིན་གྱིས་བརླབས་པའི་ཆ་ནས་རིགས་ཀྱི་སྲས་དེ་ལའང་སངས་རྒྱས་ཀྱི་མཛད་པ་མཛད་པས། སངས་རྒྱས་དང་བྱང་སེམས་ཁྲོ་བོ་ཁྲོ་མོའི་སྤྲུལ་པའི་སྐུར་ཡང་འཇོག་དགོས་ཏེ། ཇི་སྐད་དུ། དེ་ལ་གང་ཞིག་བུ་རུ་གྱུར་པ་སྐྱེད་བྱེད་སྲས་པོ་དེ་ནི་འཇམ་དཔལ་རྡོ་རྗེ་ཉིད། །ཤེས་རབ་ལྷག་པ་ལས་ནི་འགའ་ཞིག་ཚེ་ན་བུ་མོར་འགྱུར་ཏེ་ངེས་པར་སངས་རྒྱས་ཡུམ་དུ་འགྱུར། །དེ་ལས་གཞན་ལ་མེ་ཏོག་གསུམ་གྱི་པདྨ་དཀར་འཛིན་ཛི་བྷ་ལ་དང་ཕྱག་ན་རྡོ་རྗེ་སྟེ། །མེ་ཏོག་བརྒྱད་ཀྱི་གཞན་བརྒྱད་ཕྱོགས་དང་ཕྱོགས་བྲལ་དུ་གནས་རྫུ་འཕྲུལ་ཆེ་ལྡན་ཁྲོ་བོའི་རྒྱལ་པོ་རྣམས། །ཟླ་བ་དེ་ལ་རྡུལ་གང་རབ་ཏུ་བྱུང་བ་དེ་ནི་སླར་ཡང་འཇམ་དབྱངས་རབ་ཏུ་བསྐྱེད་པ་སྟེ། །ཞེས་སོ། །མཆན།༽གདམས་ནས་དེར་འཇུག་པ་ན། བླ་མ་རྡོ་རྗེ་འཛིན་པ་ཡབ་ཡུམ་ལ་དབང་གོང་མ་བསྐུར་བར་གསོལ་བ་བཏབ་སྟེ། བླ་མ་ཡབ་ཀྱི་བྱང་སེམས་སུ་ཞུགས་ནས་བླ་མ་ཡུམ་གྱི་བྱང་སེམས་དང་འདྲེས་པའི་ཚེ་བདེ་བ་ཆེན་པོའི་མྱོང་བ་སྐྱེས་པ་ན། བདག་ལ་གསང་བའི་དབང་དོན་གྱི་རྟོགས་པ་ཁྱད་པར་ཅན་སྐྱེས་སོ་ཞེས་ངོས་ཟིན་པར་བྱས་ནས། བླ་མ་ཡབ་ཡུམ་ཡི་དམ་ཡབ་ཡུམ་གྱི་ངོ་བོར་བསྒོམ་པའི་ངང་ནས། ཁམས་དཀར་པོ་ནི་ཟླ་བ་མེ་ལོང་ལྟ་བུའི་ཡེ་ཤེས་སོ། །
དམར་པོ་ནི་ཉི་མ་མཉམ་ཉིད་ཡེ་ཤེས་སོ། །བར་དོའི་རྣམ་ཤེས་རླུང་དང་བཅས་པ་སོར་རྟོག་ཡེ་ཤེས་སོ། །གསུམ་པོ་འདྲེས་པ་བྱ་གྲུབ་ཡེ་ཤེས་སོ། །དེ་ལས་རིམ་གྱིས་ཕུང་ཁམས་སྐྱེ་མཆེད་འགྲུབ་པས་ཆོས་ཀྱི་དབྱིངས་ཀྱི་ཡེ་ཤེས་སོ་སྙམ་བཞིན་པར་ཡེ་ཤེས་ཀྱི་རྒྱུ་ལས་ཡེ་ཤེས་སྒྱུ་མ་ལྟ་བུ་བསྐྱེད་ནས་མིག་འཕྲུལ་ཙམ་དུ་སྐྱེ་བ་སྤྲུལ་པའི་སྐུ་ལེན་ནོ་སྙམ་པའི་མཉམ་གཞག་གི་སྒོ་ནས་མངལ་བཟུང་བ་དང༌། མངལ་གྱི་གནས་སྐབས་ནའང་སྐྱེ་བ་སྤྲུལ་སྐུར་འཛིན་པའི་དྲན་པ་ཉམས་པར་མི་འགྱུར་བས། ཟླ་བ་བཅུ་ཡང་ས་བཅུ་དང༌། མགོ་བོར་ཐལ་མོ་སྦྱར་བ་བླ་མ་ཡབ་ཡུམ་ལ་ཕྱག་དང༌། ཁྲུ་མ་ཆོས་གོས་དང༌། ཨ་ཧཾ་མ་བཅོས་པའི་རྡོར་བཟླས་ཏེ། སྒོ་གསུམ་ལེགས་པར་དགེ་བའི་རྣལ་འབྱོར་ལ་ནན་ཏན་དུ་བྱས་པས། སྐྱེས་མ་ཐག་པར་སྔོན་གྱི་གནས་རྗེས་སུ་དྲན་ནས་ལམ་སྔ་མར་བསྒོམ་པའི་འཕྲོ་མཐུད་དེ། སྐྱེ་བ་དེ་ཉིད་དུའང་གཞན་དུ་དུས་མི་རིང་བར་འཚང་རྒྱ་བར་ངེས་སོ། །
གསུམ་པ་༼གཅིག་ཏུ་བྱ་བའི་བསམ་གཏན་༽ནི།
དེ་ལྟར་འཆི་སྲིད་དུ་མངོན་པར་རྫོགས་པར་འཚང་རྒྱ་བ་དང༌། བར་སྲིད་དུ་མངོན་པར་རྫོགས་པར་འཚང་རྒྱ་བ་དང༌། མངལ་སྒོ་དགག་པ་རྣམས་ཇི་ལྟ་བར་མ་ནུས་ན། སྲིད་པ་གཞན་དུ་ཉིང་མཚམས་སྦྱར་བ་ལ་ཉེ་བ་ན། བདག་ཉིད་སྔར་དགེ་སློང་ལ་སོགས་པའི་སྡོམ་པ་གང་དང་ལྡན་གསལ་བཏབ་ནས་བྱང་ཆུབ་ཏུ་སེམས་བསྐྱེད་དེ། བདག་གིས་དུས་གསུམ་དུ་བསགས་པའི་དགེ་བ་དང་འཁོར་འདས་ཀྱི་དགེ་བ་ཕྱོགས་གཅིག་ཏུ་བསྡོམས་ནས་རྒྱུ་དེས་བདག་སེམས་ཅན་ཐམས་ཅད་ཀྱི་དོན་དུ་སྔགས་ལུགས་ཀྱི་སངས་རྒྱས་སྒྲུབ་ནུས་ཀྱི་ལུས་རྟེན་ཁྱད་པར་ཅན་ཞིག་འགྲུབ་པའི་ཆེད་དུ་བསྔོའོ། །དེ་ལྟར་དཀོན་མཆོག་གསུམ་གྱི་བདེན་པ་དང་ཆོས་ཐམས་ཅད་ཀྱི་ཆོས་ཉིད་རང་བཞིན་རྣམ་པར་དག་པའི་བདེན་པས་དེ་བཞིན་དུ་འགྲུབ་པར་གྱུར་ཅིག་ཅེས་སྨོན་ལམ་དང་འདུན་སྟོབས་ཀྱིས་སྐབས་དེར་དྲག་ཏུ་ཉམས་སུ་ལེན་པར་བྱ་དགོས་ལ། དེང་སང་ཡང་དགེ་བ་ཅི་བྱེད་ཀྱི་སྦྱོར་དངོས་རྗེས་གསུམ་ལ་ཉམས་ལེན་འདི་དང་འབྲལ་བར་མི་བྱ་བ་ནི་མདོ་རྒྱུད་གཉིས་ཀར་གྱི་གདམས་པའི་གནད་སྲོག་སྙིང་དང་མིག་ལྟ་བུ་ཡིན་པས། བསོད་ནམས་ཀྱི་རྩེ་མོར་བྱོན་པ་རྣམས་ཆོས་ཀྱི་བགོ་སྐལ་འདི་ལྟ་བུའི་དཔལ་འབྱོར་ལ་དགའ་མགུར་རྩེན་པར་གྱུར་ཅིག །སྨྲས་པ།
བདག་ནི་སྔོན་གྱི་སྐྱེ་བ་དུ་མར་ཡང་ནི་རྡོ་རྗེ་འཛིན། །
གྲུབ་མཆོག་དཔལ་ལྡན་བླ་མ་བསྟེན་སྙམ་རྡོ་རྗེ་ཐེག་པར་ཡང༌། །
རྡོ་རྗེའི་སེམས་འདི་གཞུག་གནས་ཐིམ་གསུམ་བྱས་མོད་དེ་ལྟ་བས། །
འདི་ལྟར་འཆད་ལ་འཇིགས་པ་མེད་ཀྱི་རང་དབང་ཟ་བས་མིན། །
དཔལ་ལྡན་དྭགས་པོའི་བཀའ་བརྒྱུད་མཆོག་ལས་སྙིང་པོར་ལུས་པ་ནི། །
གྲུབ་མཆོག་ཀརྨ་བཀའ་བརྒྱུད་དགེ་བར་མཐོང་ནས་རིང་ལུགས་འདི། །
ལྷག་པའི་ལྷ་མཆོག་རྗེ་བཙུན་མཉན་པའི་ཡེ་ཤེས་ཇི་བཞིན་དེ། །
བདག་སེམས་དག་པའི་དབྱིངས་དེར་ཞུགས་པས་འཁྲུལ་མེད་འདིར་བཤད་དོ། །
གསུམ་པ་འཕོ་བ་རླུང་སེམས་དབྱེར་མེད་ལ། གོ་དོན་དང༌། ལག་ཏུ་ཇི་ལྟར་ལེན་པའོ། །དང་པོ་༼གོ་དོན་༽ལ་གོ་དོན་སྤྱིར་བཤད། འཆི་ལྟས་བྱེ་བྲག་ཏུ་བཤད་པའོ། །དང་པོ་༼གོ་དོན་སྤྱིར་བཤད་༽ནི།
གདན་བཞི་དང༌། རྡོ་རྗེ་མཁའ་འགྲོ་ལས།
ཉིན་རེ་བྲམ་ཟེ་གསོད་པ་དང༌། །
མཚམས་མེད་ལྔ་ནི་བྱེད་པ་དག །
རྐུ་འཕྲོག་འདོད་པ་སྤྱོད་པ་དང༌། །
ལམ་འདི་ཡིས་ནི་དག་འགྱུར་ཏེ། །
སྡིག་པས་གོས་པར་མི་འགྱུར་ཞིང༌། །
སྲིད་པའི་སྐྱོན་ལས་རིང་དུ་གྲོལ། །
ཅེས་འབྱུང་བས། སྐྱེ་བ་འདིར་སྡིག་པའི་ལས་ཅན་ཡིན་ཀྱང༌། སྔགས་ཀྱི་སྡོམ་པ་དང་དབང་བསྐུར་བ་ལེགས་པར་མནོས་ཤིང༌། བསླབ་བྱ་དམ་ཚིག་ཉམས་པ་མེད་པར་སྲུང་བཞིན་པ་ལ་བསྐྱེད་རིམ་སྔོན་དུ་སོང་ནས། ལུགས་འདིར་གྲགས་པའི་རྫོགས་རིམ་གྱི་རྩ་རླུང་གི་སྦྱང་བ་ཁྱད་པར་ཅན་སྔོན་དུ་སོང་བའི་སྡིག་ཅན་ཞིག་ལ་ངོས་འཛིན་པ་ཡིན་གྱི། དེ་ལྟར་མིན་པའི་སྡིག་ཅན་དེ་འདྲ་ཞིག་ལ་རྫོགས་རིམ་གྱི་རླུང་སྦྱོར་ཞིག་དང༌། འཕོ་བའི་དམིགས་འདོན་ཁོལ་བུར་བསླབ་སྟེ་སྦྱངས་པས་ནི་གང་འདོད་དུ་འཕོ་བ་དང་སྐྱེ་བ་ལེན་པར་ནུས་པ་མ་ཡིན་ནོ། །
འོ་ན་བཤད་མ་ཐག་པའི་སྡིག་ཅན་སྔ་མ་དེ་སྐྱེས་གནས་མྱོང་འགྱུར་ལ་ངན་སོང་དུ་སྐྱེ་བའི་ལས་སྒྲིབ་སོགས་བསགས་ཤིག །དཀྱིལ་འཁོར་ཆེན་པོར་ཞུགས་པ་ཙམ་གྱིས་དེའི་ལས་སྒྲིབ་རྣམས་མྱོང་མི་དགོས་པར་འདག་རྗེས་དབང་གིས་རྒྱུད་སྨིན་ཅིང་སྡོམ་པ་དང་དམ་ཚིག་རྣམ་པར་དག་པ་སྲུང་བའི་དགེ་བའི་ལས་ཀྱི་ཉེ་རྒྱུ་དང༌། ཞིང་དག་པར་སྐྱེ་བ་ལེན་འདོད་ཀྱི་དཀོན་མཆོག་ལ་སྐྱབས་འགྲོ། དེར་སྐྱེ་བ་བླངས་ནས་སེམས་ཅན་གྱི་དོན་ཁྱད་པར་ཅན་བྱེད་འདོད་ཀྱི་སེམས་བསྐྱེད། ཆོས་ཐམས་ཅད་རང་བཞིན་གྱིས་གཟོད་མ་ནས་དག་པས་སེམས་རང་བཞིན་གྱིས་མ་གྲུབ་བཞིན་དུ་རྟེན་འབྱུང་ཙམ་དུ་སྣང་བའི་སེམས་ཅན་གྱི་དོན་ནུས་པར་རྟོགས་པའི་ཤེས་རབ་དང༌། རང་ལུས་སྔ་ཕྱི་ལྷར་གསལ་ཞིང་རླུང་གི་འགྲོ་འོང་སྔགས་སུ་བཟླས་ཏེ་ཡིད་དམིགས་དེར་དྲིལ་བའི་ཐུགས་རྡོ་རྗེའི་རྣལ་འབྱོར་གྱི་ལམ་དགེ་བའི་ལས་འདིས་ལྷན་ཅིག་བྱེད་རྐྱེན་གྱི་རྒྱུ་རྐྱེན་སྦྱར་ནས་བསྒོམ་པས། རང་གང་འདོད་ཀྱི་གནས་དང་རིགས་བཟང་པོར་དག་པའི་སྐྱེ་བ་ལེན་པའི་འདུ་བྱེད་ཀྱི་རྟེན་འབྲེལ་ཡན་ལག་གེགས་མེད་དུ་འགྲུབ་པ་ཡིན་ཏེ། དོན་འདི་ལྟ་བུ་ལ་དགོངས་ནས་འདའ་ཀ་ཡེ་ཤེས་སུ་འཆི་ཀ་མའི་མན་ངག་ནི། ཇི་སྐད་དུ།
ཆོས་རྣམས་རང་བཞིན་རྣམ་དག་པས། །
དངོས་པོ་མེད་པའི་འདུ་ཤེས་བསྒོམ། །
བྱང་ཆུབ་སེམས་དང་རབ་ལྡན་པས། །
སྙིང་རྗེ་ཆེན་པོའི་འདུ་ཤེས་བསྒོམ། །
རང་བཞིན་གྱིས་ནི་འོད་གསལ་བས། །
མི་དམིགས་པ་ཡི་འདུ་ཤེས་བསྒོམ། །
དངོས་པོ་ཐམས་ཅད་མི་རྟག་པས། །
ཅི་ལའང་མ་ཆགས་འདུ་ཤེས་བསྒོམ། །
སེམས་ནི་ཡེ་ཤེས་འབྱུང་བའི་རྒྱུ། །
སངས་རྒྱས་གཞན་དུ་མ་འཚོལ་ཅིག །
ཅེས་འབྱུང་བས་ཀྱང་འགྲུབ་ལ། དགེ་མི་དགེའི་ལས་ཀྱིས་སྐྱེ་གནས་བཟང་ངན་སོགས་འགྲུབ་པ་ལ་དགེ་མི་དགེ་བསམ་པའི་འདུན་པ་དྲག་ཞན་གྱིས་ཀྱང་དེ་འགྲུབ་པ་ལ་མཐུའི་ཁྱད་པར་ཤིན་ཏུ་ཆེ་བ་ཡིན་ཏེ། ཇི་སྐད་དུ།
ཆོས་རྣམས་ཐམས་ཅད་རྐྱེན་བཞིན་དུ། །
འདུན་པའི་རྩ་ལ་རབ་ཏུ་གནས། །
ཞེས་འབྱུང་བས་སོ། །དེའང་ལམ་བསྒོམ་པའི་ལུས་རྟེན་དེ་ཚེའི་འཕེན་པ་མ་རྫོགས་པར་རྟེན་དེ་ལ་མངོན་པར་རྫོགས་པར་འཚང་རྒྱ་བའི་སྐལ་བ་ཅན་ཡིན་ན། འཕོ་བའི་སྦྱོར་བ་བྱས་ན་ཚེ་འདིར་མཆོག་གི་ཕྱག་རྒྱ་ཆེན་པོའི་དངོས་གྲུབ་ཀྱི་ལྷ་བསད་པར་འགྱུར་བས་ན། ཚེ་རབས་གཞན་དུ་ལྷ་དེ་བསྒྲུབ་པར་འདོད་ཀྱང་དམྱལ་བར་སྐྱེ་བར་ངེས་ཏེ། རྡོ་རྗེ་མཁའ་འགྲོ་ལས།
དུས་ལ་བབ་ན་འཕོ་བྱ་སྟེ། །
དུས་མིན་ལྷ་རྣམས་གསོད་པར་འགྱུར། །
ལྷ་རྣམས་གསོད་པ་ཙམ་གྱིས་ནི། །
དམྱལ་བས་ངེས་པར་བསྲེག་པར་འགྱུར། །
དེ་བས་འཆི་བའི་མཚན་མ་ནི། །
མཁས་པས་འབད་དེ་ཤེས་པར་བྱ། །
ཞེས་འབྱུང་བའི་ཕྱིར། འདི་ལ་བསམས་ནས་རང་འཚང་རྒྱ་བའི་གཞིའི་གཙོ་བོ་ཕུང་པོ་ལྔའི་འཚོགས་པ་ཡིན་ལ། དེ་སྲུང་བར་གདམས་ཤིང་དེ་མ་སྲུང་བར་སྨོད་པའི་ཆ་ནས་རྩ་ལྟུང་བརྒྱད་པར་འགྱུར་བའང་ཉེ་ལ། འོན་ཏེ་བསམ་སྦྱོར་འགའ་ ༼ལྟུང་བ་དེ་འབྱུང་བའི་རྒྱུ་རྨོངས་པ་དང་ཡིད་འབྱུང་གིས་ཡིན་ལ། བདག་ཚེ་འདི་ལས་གཞན་དུ་སེམས་ཅན་གྱི་དོན་རླབས་ཆེ་བའི་ཀུན་སློང་དགེ་བ་ལྟ་བུས་ནི་མ་ཡིན་ལ། བསམ་པའང་ཞེ་ཐག་པ་ནས་བདག་གི་ཕུང་ལྔ་སངས་རྒྱས་ཀྱི་ངོ་བོའམ་རྒྱུ་མིན་པས། ཕུང་ལྔའི་ཚོགས་པ་ཞིག་ན་སྙམ་ན་ལྟུང་བར་འགྱུར་ལ། བདག་གི་ཕུང་ལྔ་འདི་སངས་རྒྱས་ཀྱི་ངོ་བོའམ་རྒྱུ་ཡིན་མོད་ཀྱང༌། འདི་ནད་སོགས་ཀྱིས་གཙེས་པས་ཕུང་པོའི་འཚོགས་པ་འདི་གྱེས་ན་སྙམ་པ་ལྟ་བུའི་བསམ་པས་རྩ་ལྟུང་དུ་མི་འགྱུར་རོ། །མཆན།༽ཞིག་གིས་ལས་དེ་ལྟར་བྱས་ན་རྩ་ལྟུང་བརྒྱད་པར་འགྱུར་བས་ཁྱབ་པ་ནི་མ་ཡིན་ནོ། །འོ་ན་འཕོ་བའི་རྣལ་འབྱོར་བྱེད་པ་འདི་ལ་རྩ་རླུང་གི་སྦྱོང་བ་ཇི་ཙམ་ཞིག་སྔོན་དུ་འགྲོ་དགོས་ཞེ་ན། དེ་ནས་བུམ་ཅན་གྱི་སྟོབས་ཀྱིས་ཐུར་སེལ་གྱི་རླུང་སྟོབས་ཀྱིས་གཏུམ་མོ་འབར་བའི་མེ་རླུང་གི་ཤུགས་ཀྱིས་སྙིང་གའི་མི་ཤིགས་པའི་རླུང་སེམས་རང་གནས་ནས་བསྐྱོད་ནས་གཙུག་ཏོར་གྱི་བར་འབིགས་ནུས་པ་ཞིག་དགོས་པ་ཡིན་ཏེ། རྡོ་རྗེ་མཁའ་འགྲོ་ལས།
གནས་ཀྱི་མཐའ་ནི་དག་པར་བྱ། །
དག་ནས་སྲིད་པ་འཕོ་བྱ་ཡི། །
གཞན་དུ་ན་ནི་དོན་མེད་འགྱུར། །
ཞེས་འབྱུང་བའི་ཕྱིར། བདེ་སྡུག་གི་གནས་ནི་ལུས་དང༌། དེའི་མཐར་ཐུག་ནི་རྩ་དབུ་མ་སྟེ་དེར་མེ་རླུང་འདུན་གསུམ་གྱི་སྦྱང་བས་དག་པར་མ་བྱས་ན་འཕོ་བ་མི་འགྲུབ་པས་ངལ་བ་དོན་མེད་ཡིན་ཅེས་སློབ་དཔོན་བྷ་བ་བྷ་དྲས་ཀྱང་བཤད་དོ། །
ཁྱད་པར་བཅོམ་ལྡན་འདས་དུས་ཀྱི་འཁོར་ལོར་འདི་ཉིད་གསལ་བར་མཛད་དེ། ཇི་སྐད་དུ། ནུས་མ་གང་ཞིག་ལྟེ་བའི་དབུས་ནས་གཞན་གྱི་གནས་སུ་བཅུ་གཉིས་མཐའ་དང་ཆ་ཡི་མཐར་འགྲོ་བ། །དེ་ནི་ལྟེ་བར་འགོག་པ་དང་བཅས་དྲི་མེད་གློག་དང་མཚུངས་པར་དབྱུག་པའི་གཟུགས་ཅན་ལངས་པ་ཡང༌། །འཁོར་ལོ་ནས་ནི་འཁོར་ལོའི་བར་དུ་ངེས་པར་དམན་ཅིང་རོལ་པའི་བགྲོད་པས་དབུ་མའི་རྩ་ལ་བསྐྱོད། །ཇི་སྲིད་གཙུག་ཏོར་ཕུག་པར་བཙན་ཐབས་ཉིད་ཀྱིས་ཕྱི་རོལ་གྱི་ནི་པགས་པ་དག་ལ་ཁབ་བཞིན་རེག །དེ་ཡི་དུས་སུ་ཐུར་དུ་སེལ་བ་མཆོག་གི་བཙན་ཐབས་ཉིད་ཀྱིས་སྟེང་གི་ལམ་དུ་བསྐུལ་བར་བྱ། །ཟུང་གི་རླུང་དག་འགགས་པ་ན་ནི་གཙུག་ཏོར་ཕུག་ནས་མཆོག་གི་གྲོང་ཁྱེར་དག་ཏུ་འགྲོ་བར་འགྱུར། །དེ་ལྟར་ཡིད་ལ་རྡོ་རྗེ་རབ་ཏུ་སད་པས་ཡུལ་དང་བཅས་པ་མཁའ་ལ་སྤྱོད་པ་ཉིད་དུ་འགྱུར། །མངོན་ཤེས་ལྔ་ཡི་རང་བཞིན་དུ་འགྱུར་སླར་ཡང་འདི་ནི་རྣལ་འབྱོར་པ་རྣམས་དག་གི་སྣ་ཚོགས་ཡུམ། །ཞེས་འབྱུང་བ་འདི་ལ་ཀུན་མཁྱེན་བུས། འཕོ་བས་ས་སྤྱོད་ཀྱི་རིག་འཛིན་སྒྲུབ་པའི་སྐབས་དང་སྦྱར་བ་དང༌། མཁའ་སྤྱོད་ཀྱི་གནས་འོག་མིན་གྱི་མཐར་ཐུག་པར་དབང་བྱེད་པའི་དངོས་གྲུབ་ཀྱི་ཆེད་དུ་དང༌། ཕྱག་རྒྱ་ཆེན་པོའི་དངོས་གྲུབ་ཀྱི་ཆེད་དུ་སྲོག་རྩོལ་གྱི་སྤོགས་ཆོག་ཏུ་འགྱུར་ཚུལ་གསུམ་དུ་གསུངས་པས་ཕྱི་མ་གཉིས་སྐབས་དོན་མིན་པས་བཞག་ལ། སྔ་མ་སྐབས་དོན་ཡིན་པས་བཤད་པ་ནི། ནུས་མ་སྟེ་སྲོག་གི་ནུས་པ་གང་ཞིག་ནང་ལྟེ་བའི་དབུས་ནས་གཞན་དམིགས་པ་མེད་པའི་གནས་སུ་རྒྱུ་སྟེ། ས་རླུང་སོར་བཅུ་གཉིས། ཆུ་རླུང་བཅུ་གསུམ། མེ་རླུང་བཅུ་བཞི། རླུང་གི་རླུང་བཅོ་ལྔ། ནམ་མཁའི་རླུང་ཆ་སྟེ་བཅུ་དྲུག་གི་མཐར་འགྲོ་བ་དེ་ནི་ཧཱུྃ་ཡིག་བརྗོད་པས་སྲོག་ཐུར་སྦྱར་ནས་ལྟེ་བར་འགོག་པ་དང་བཅས་པས་སྲོག་གི་ནུས་པ་དེ་ཉིད་དྲི་མ་མེད་པའི་གློག་དང་མཚུངས་པ་གཡས་གཡོན་དུ་རྒྱུ་བ་མེད་པ། དབྱུག་པའི་གཟུགས་ཅན་གྱེན་དུ་ལངས་པའང་ལྟེ་བའི་འཁོར་ལོ་ནས་གཙུག་ཏོར་གྱི་འཁོར་ལོའི་བར་དུ་གཡས་གཡོན་དུ་རྒྱུ་བ་ངེས་པར་དམན་ཅིང༌། འཁོར་ལོ་རྣམས་ཀྱི་ལྟེ་བ་ནས་ལྟེ་བའི་བར་ཕུག་སྟེ་རོལ་པའི་བགྲོད་པས་དབུ་མའི་རྩ་ཨ་ཝ་དྷཱུ་ཏི་ལ་བསྐྱོད་པ་དེ་བསྒུལ་བའམ། བགྲོད་ནས་ཇི་སྲིད་གཙུག་ཏོར་གྱི་འཁོར་ལོའི་བུག་པར་བཙན་ཐབས་ཏེ་རླུང་སྟོབས་དྲག་པོ་ཉིད་ཀྱིས་འགྲོ་སྟེ། དེར་ཕྱིན་ནས་ཚངས་བུག་གི་ཕྱི་རོལ་གྱི་པགས་པ་དག་ལ་ཁབ་བཞིན་དུ་རེག་ཅིང་ཕུག་ནས་འགྲོ་སྟེ། དེའི་དུས་སུ་ཐུར་དུ་སེལ་བའི་རླུང་མཆོག་གི་བཙན་ཐབས་ཏེ། སྟོབས་དྲག་པོ་ཉིད་ཀྱིས་ཨ་ཝ་དྷཱུ་ཏིའི་སྟེང་གི་ལམ་དུ་བསྐུལ་བར་བྱས་པས་གཡས་གཡོན་ཟུང་གི་རླུང་དག་རྒྱུ་བ་འགགས་ནས་དབུ་མའི་ནང་ནས་གཙུག་ཏོར་ཕུག་ནས། མཆོག་ཅེས་པ་སྐད་དོད་ལ་གཞན་དང་གཅིག་པས་གཞན་གྱི་གྲོང་ཁྱེར་དེ་ལུས་གཞན་ནམ་མཁའ་སྤྱོད་དུ་འགྲོ་བར་འགྱུར་བའི་དོན་ཡིན་ལ། དེ་ལྟར་འགྲེལ་ཆུང་པདྨ་ཅན་ལས་འཕོ་བའི་མན་ངག་ཏུ་བཤད་པས་འཕོ་བ་གྲུབ་པ་ལ་རྣལ་འབྱོར་དང་བརྩོན་པ་འདི་ཙམ་དུ་ཕྱིན་པ་ཞིག་ནི་ངེས་པར་བཟུང་ངོ༌། །
དེས་ན་སྲོག་རྩོལ་གྱི་སྐབས་སུ་འཛིན་པ་ལ་སོགས་པ་ལམ་གོང་མ་ཕྱག་རྒྱ་ཆེན་པོའི་དངོས་གྲུབ་ཀྱི་ཆེད་དུ་བཙན་༼གཏུམ་མོའི་མེ་རླུང་བཙན་ཐབས་སུ་རོ་རྐྱང་གི་རླུང་བཀག་ཐབས་ཀྱིས་འབར་བའི་ཤུགས་དྷཱུ་ཏིའི་ནང་ནས་གྱེན་དུ་རྒྱུག་པར་བྱེད་པ་ལ་བཙན་ཐབས་ཀྱིས་སྦྱོར་བ་ཟེར། འདིའི་དྷཱུ་ཏིའི་ནང་ནས་གྱེན་དུ་རྒྱུག་པའི་སོ་སྐྱེའི་དབང་དུ་བྱས་ན་དྷཱུ་ཏིའི་ནང་ནི་རྣམ་སྨིན་གྱི་དྷཱུ་ཏིའི་ནང་དུ་རྒྱུག་པ་ཡིན་གྱི། མཆོག་གི་དྷཱུ་ཏིའི་ཞལ་འབྱེད་པར་ནུས་པའི་སྒོ་ནས་རྒྱུག་པ་ནི་མ་ཡིན་ཏེ། ཡིན་ན་དེ་ཉིད་དུ་མངོན་པར་རྫོགས་པར་འཚང་རྒྱ་བར་འགྱུར་བའི་ཕྱིར་ཏེ། མཆོག་གི་དབུ་མའི་རྩེ་མོར་རླུང་སེམས་ཡོངས་སུ་རྫོགས་པར་བགྲོད་དེ་དག་པའི་ཕྱིར། ཡང་རྡོ་རྗེ་ཐེག་པའི་འཕགས་པའི་དབང་དུ་ན་གང་ཟག་དེ་མཆོག་གི་དྷཱུ་ཏི་ཞལ་ཕྱེ་ཟིན་པས། དེར་བཙན་ཐབས་ཀྱིས་སྦྱོར་བ་བྱས་ན་རླུང་སེམས་དག་པ་སྐད་ཅིག་དེར་གྱེན་དུ་འདྲེན་ཏེ་ས་བཅུ་གཉིས་ཀྱི་གོ་འཕང་ལ་སྒྲིབ་བྱེད་ཀྱི་རྩ་འཁོར་སོ་སོའི་མ་དག་པའི་ཐིག་རླུང་སེམས་བཅས་སྦྱངས་ནས་འཚང་རྒྱ་བར་བྱེད་པ་ལ་ཚེགས་མེད་པས་དམིགས་བྱེད་པར་བྱ་དགོས་ཞེས་རྗེ་རས་པ་ཆེན་པོས་གསུངས་སོ། །མཆན།༽ཐབས་ཀྱི་སྦྱོར་བ་འདི་མགོ་བོའི་བར་དུ་བྱ་ལ། དེ་ལས་གོང་དུ་ཐལ་ནས་ལུས་སེམས་འབྲལ་བའི་རྐྱེན་དུའང་འགྱུར་ལ། དེ་ལྟར་ན་དུས་མིན་དུ་འཕོ་བ་བྱས་པའི་ཀུན་སློང་སོགས་མེད་པས་ལྷ་བསད་པའི་ཉེས་པའང་མི་འབྱུང་བའི་ཁར་ཕུང་པོ་རྙིང་པ་མེད་ཀྱང་རིག་འཛིན་གྱི་ལུས་ཁྱད་པར་ཅན་ལ་བརྟེན་ནས་བདེ་ཉམས་སངས་རྒྱས་ཀྱི་གོ་འཕང་འཐོབ་པར་འགྱུར་ལ། དེ་ལྟར་ནའང་ལམ་གྱི་ཟབ་གནད་མ་གོ་བའི་འཇིག་རྟེན་པ་དག་གིས་གསང་སྔགས་ཀྱི་རྫོགས་པའི་རིམ་པ་བསྒོམ་པས་སྲོག་འཕྲོག་པར་འགྱུར་རོ་ཞེས་གྲགས་པ་ངན་པ་འབྱུང་བས་སྲོག་རྩོལ་གྱི་སྦྱོར་བ་རབ་ཏུ་བསྡམས་པ་དེ་མགོ་བོ་ཡན་དུ་མི་བྱ་བ་དང༌།
གལ་ཏེ་ཤོར་ན་དེའི་གེགས་སེལ་ལུགས་སུ་རྒྱུད་སྡེའི་མན་ངག་ལྟར་བྱ་དགོས་ལ། དེས་ན་སྒྲུབ་ལེར། སྲོག་གི་རྩོལ་བ་ཀུན་ནས་བདེ་ཉམས་འབྲས་བུ་སྟེར་བ་ཇི་སྲིད་མགོ་བོའི་བར་དུ་འདོད་པ་སྟེ། །དེ་ལས་སྟེང་དུ་འདོད་པ་མ་ཡིན་འཆི་བའི་འཇིགས་པ་ཕུང་པོ་ངེས་པར་འཇིག་པའི་རྒྱུ། །གཙུག་ཏོར་སྒོ་ནི་ཕུག་ནས་འགྲོ་ན་མཆོག་གི་བདེ་བའི་གོ་འཕང་དག་ལ་ངེས་པར་སྦྱར་བར་བྱ། ཕུང་པོ་མེད་ཀྱང་རྣལ་འབྱོར་པ་ནི་བདེ་མཉམ་འཇུག་སྟེ་འོན་ཀྱང་འཇིག་རྟེན་དུ་ནི་གྲགས་པ་མིན། །ཅེས་པས་མགོ་བོ་ཡན་དུ་སྲོག་རྩོལ་ཐལ་ཏེ། གེགས་སེལ་གྱིས་མ་སླེབས་ན་རླུང་རྣམས་ཕུབ་བསྒོར་བ་བཞིན་དུ་གྱེན་དུ་འཁོར་ཞིང་འགྲོ་ལ་ཉམས་སྣང་ལ་སྤྱི་གཙུག་ཏུ་སྐར་ཁུང་གསལ་པོར་བྱེད་པའི་སྣང་བ་ཡང་ངོ༌། །
དེར་ཐིག་ལེའི་དབུས་སུ་སངས་རྒྱས་ཀྱི་སྐུའམ་སྐུ་མེད་པའི་ཐིག་ལེ་འོད་དང་ལྡན་པ་ལ་རླུང་སེམས་གཉིས་ཀ་བསྡུས་ནས་ཐིམ་པར་འགྱུར་ལ། དེའི་དུས་སུ་ལུས་ཀྱི་སྨད་ཀྱི་དྲོད་ཐམས་ཅད་སྡུད། ལུས་ཀྱི་རྩ་ཕལ་ཆེར་ཡང་སྡུད། ཁ་སྣའི་དབུགས་སྡུད་མི་ཤེས་ལ་ཕལ་ཆེར་གཏམ་སྨྲ་མི་ཤེས་པར་འགྱུར། དེའི་དུས་སུ་གེགས་སེལ་གྱིས་མ་སླེབས་ན་གཙུག་ཏོར་ཕུག་ནས་འཆི་བར་འགྱུར་བས། དེ་དུས་རང་ཉིད་ཀྱིས་སྨྲ་བརྗོད་མི་ཤེས་ཀྱང་དྲན་པ་གསལ་པོ་ཡོད་པས་མན་ངག་གི་གནད་དྲན་པས་འཕོ་བ་ལ་སྦྱར་བར་བྱ་སྟེ། དྲི་མེད་འོད་ལས། ཅི་སྟེ་རྣལ་འབྱོར་གྱི་སྟོབས་ཀྱིས་གཙུག་ཏོར་ཕུག་ནས་སྲོག་འགྲོ་ན་རྣལ་འབྱོར་པས་མཆོག་གི་བདེ་བའི་གོ་འཕང་དག་ལ་ཞེས་པ་སྟོང་པ་ཉིད་ཀྱི་གཟུགས་ལ་ངེས་པར་སྦྱར་བར་བྱ་སྟེ། ངེས་པར་ནི་མཐའ་གཅིག་གོ །
དེ་ལྟར་ཕུང་པོ་མེད་ཀྱང་རྣལ་འབྱོར་པ་ནི་བདེ་མཉམ་ཞེས་པ་སངས་རྒྱས་ཀྱི་རྗེས་ལ་འཇུག་སྟེ། རྣལ་འབྱོར་པ་ཞེས་པ་རྣལ་འབྱོར་གྱི་སེམས་འགྲོའོ། །ཞེས་པས་གཞན་རིག་པ་འཛིན་པའི་ལུས་ལ་སོགས་པ་འཕོ་བའི་བར་སྲིད་ལ་སྒྱུ་ལུས་སུ་གྲུབ་ནས་བར་སྲིད་དེའི་འཆི་སྲིད་འོད་གསལ་དུ་མཉམ་པར་བཞག་ནས་ལས་ཉོན་གྱི་སྐྱེ་སྲིད་མི་ལེན་པས་ཕུང་པོ་མེད་ཀྱང་འཕོ་བའི་འཕེན་པའི་ནུས་པས་བདེ་མཉམ་སངས་རྒྱས་ཀྱི་རྗེས་ལ་འཇུག་པ་རིག་པ་འཛིན་པའི་རྣལ་འབྱོར་པའི་སྐྱེ་སྲིད་ཀྱི་མིང་ཅན་རྣལ་འབྱོར་གྱི་སེམས་ཀྱིས་འགྲོ་བའི་ལུས་དེ་ཉིད་ལ་ཟུང་འཇུག་གི་སྐུ་བསྒྲུབས་ནས་འཚང་རྒྱ་བར་བྱེད་པ་འདི་ནི། ཕ་མའི་རྒྱུད་སྡེ་གཞན་ལས་ཁྱད་པར་འཕགས་ཆོས་འཕོ་བ་ཉིད་ཀྱི་ལམ་གྱིས་འཚང་རྒྱ་བའི་ཟབ་གསང་བླ་ན་མེད་པ་སྟེ། རྗེ་ལོ་ཙཱ་བ་ཆེན་པོས། སྡིག་ཅན་བཙན་ཐབས་སུ་འཚང་རྒྱ་བའི་ཐབས་འཕོ་བ་དང་གྲོང་འཇུག་གི་གདམས་པ་ཞེས་གསུངས་པའང་མཆོག་གི་གནད་འདི་ཡིན་ལ། འཕོ་བའི་རྣལ་འབྱོར་ཁྱད་འཕགས་འདིའི་འཚང་རྒྱ་ཚུལ་ནི་སྔར་ལེ་ལོ་ཅན་འཆི་ཀ་དང༌། ལེ་ལོ་ཅན་བར་དོར་འཚང་རྒྱ་བ་ལས་གཞན་པའི་ཤིན་ཏུ་ལེ་ལོ་ཅན་ལ་སྐྱེ་བ་གཅིག་ལས་མི་བརྒྱུད་པ་དང༌། དེ་ཕན་དུ་བརྒྱུད་པ་གཉིས་ཡོད་པའི་དང་པོ་དེའི་འཚང་རྒྱ་ཚུལ་ཡིན་ལ། དེའང་གོང་དུུ་བར་དོའི་སྐབས་སུ་བཤད་པའི་སྐྱེ་བ་གཅིག་ཏུ་བརྒྱུད་ནས་འཚང་རྒྱ་བའི་སྐྱེ་བ་ནི་སྐྱེ་སྲིད་མཚན་ཉིད་པ་ཡིན་ལ། འདིའི་སྐབས་སུ་བཤད་པའི་སྐྱེ་སྲིད་ནི་སྐྱེ་སྲིད་དངོས་མ་ཡིན་ཏེ། རིག་འཛིན་གྱི་བར་སྲིད་འཆི་སྲིད་དུ་ཞུགས་པ་ན་དོན་གྱི་འོད་གསལ་མངོན་དུ་བྱས་ཟིན་པའི་ཕྱིར། ཁྱད་པར་ནི་དེ་ཉིད་ཡིན་པས་སྐལ་བ་དང་ལྡན་པ་དག་བློ་གྲོས་ཀྱི་མིག་མཐའ་ཆོད་པས་ཆོས་ཀྱི་ཚུལ་འདིར་ཡང་དག་པར་ལྟ་བ་ལ་ནན་ཏན་དུ་བྱོས་ཤིག
ཡང་རླུང་སེམས་ཀྱི་རྣལ་འབྱོར་ཇི་ལྟར་བྱང་བ་གཅིག་གིས་རྩ་དབུ་མའི་རྩེ་མོར་རླུང་སེམས་ཀྱི་འཕེན་པ་དྲིལ་ཏེ་བསྒོམས་ཤིང་དེར་རླུང་སེམས་ཟིན་ཐུབ་ན་གང་དུ་སྐྱེ་བ་ལེན་འདོད་པའི་ས་དེར་སྐྱེ་ལ། གཞན་དབང་ཤེས་ཁ་ཕྱིར་བལྟ་གཡོ་བའི་ལམ་གཞན་ནས་རླུང་སེམས་འཕོས་ན་འཁོར་བའི་གནས་རང་མི་འདོད་བཞིན་ལས་ཀྱི་དབང་གིས་འཕེན་པས་སྐྱེ་དགོས་ཏེ། གདན་བཞི་ལས།
ལྟེ་བ་འདོད་ཅན་མཐོ་རིས་ཏེ། །
ཐིག་ལེ་གཟུགས་ཀྱི་ལུས་ཅན་ནོ། །
སྟོང་གནས་སྟེང་གི་གནས་ཡིན་ཏེ། །
མི་གདུང་ལ་སོགས་དེ་རུ་འགྲོ།
སྣ་ནས་གནོད་སྦྱིན་གནས་སུ་སྟེ། །
རྣ་བ་དག་གིས་གྲུབ་པའི་ལྷ། །
གལ་ཏེ་མིག་ལས་ཡེ་ཤེས་འགྲོ། །
མི་རྣམས་ཀྱི་ནི་བདག་པོར་འགྱུར། །
སྲིད་པའི་སྒོ་ཡིས་ཡི་དྭགས་ཏེ། །
དེ་བཞིན་གཅིག་པས་དུད་འགྲོའོ། །
ཆུ་མིན་རྣམ་ཤེས་མྱུར་བ་རུ། །
དམྱལ་བ་བརྒྱད་དུ་ཤེས་པར་བྱ། །
སྒོ་རྣམས་ཀྱི་ནི་བྱེ་བྲག་ལས། །
འཁོར་བའི་བྱེ་བྲག་འབྱུང་བ་ཡིན། །
ཅེས་འབྱུང་བས། ཐིག་ལེ་སྨིན་མཚམས་དང༌། སྲིད་སྒོ་ཁུ་ལམ་དང༌། དེ་བཞིན་གཅིག་པ་ཆུ་ལམ། ཆུ་མིན་བཤང་ལམ་དང༌། སྟོང་གནས་ནི་སྤྱི་གཙུག་སྟེ། གཙང་མའི་གནས་སུ་སྐྱེ་ཟེར་བ་ལྟ་བུ་ཡོད་ལ། རླུང་སེམས་ཀྱི་འཕེན་པ་དྲིལ་ས་ནི་ཞིབ་པར་བྱས་ན། སྤྱི་གཙུག་གི་ཐད་ཀྱི་རྩ་དབུ་མའི་ནང་གི་ལམ་དེ་ནས་ཡིན་ལ། སྤྱི་གཙུག་ཙམ་ལས་ནི་མ་ཡིན་ཏེ། སྤྱི་གཙུག་ཙམ་ལས་ནི་འཕགས་པ་ཉན་ཐོས་པ་ཟག་མེད་སྤེལ་སྒོམ་གྱི་ལས་ཀྱིས་གཙང་མར་འགྲོ་བ་ཡང་གནས་དེ་ནས་འཕོ་དགོས་པར་བཤད་པའི་ཕྱིར། དེས་ན་རྗེ་ནཱ་རོས།
སྒོ་བརྒྱད་འཁོར་བའི་སྐར་ཁུང་ཅན། །
སྒོ་གཅིག་ཕྱག་རྒྱ་ཆེན་པོའི་སྒོ། །
སྒོ་བརྒྱད་བཅད་ནས་སྒོ་གཅིག་ཕྱེ། །
ཞེས་འབྱུང་བ་ཡིན་ནོ། །འོ་ན་དེ་ལྟར་གྲུབ་པ་དེ་ལ་འཕོ་བ་ན། ངོ་མཚར་གྱི་ལྟས་ཅི་ལྟ་བུ་འོང་སྙམ་ན། ཇི་སྐད་དུ།
རྣལ་འབྱོར་པ་རྣམས་འཕོ་ཚེ་དཔལ། །
ཁྲག་འཐུང་ལ་སོགས་མདུན་བདར་ཏེ། །
མེ་ཏོག་རོལ་མོར་བཅས་པ་ཡིས། །
མཁའ་སྤྱོད་གནས་སུ་འཁྲིད་པར་བྱེད། །
ཅེས་འབྱུང་ལ། འོ་ན་མཁའ་སྤྱོད་ཀྱི་གནས་དེ་གང་ལ་ངོས་འཛིན་ཅེ་ན། འདི་ནི་མཐའ་གཅིག་ཏུ་མ་ངེས་ཏེ། སྐབས་ཐོབ་ཀྱིས་ཤེས་པར་བྱ་དགོས་པའི་ཕྱིར། དེ་ཡང་འཁོར་ལོ་བདེ་མཆོག་ནས་ས་འོག་ས་སྟེང་ས་བླའི་འཁོར་ལོ་གསུམ་གྱི་ས་བླ་མཁའ་སྤྱོད་དུ་བཞག་པ་ལྟ་བུའི་སྐབས་ཀྱི་འཁོར་ལོ་གསུམ་ལ་ནི་ཆོས་སྐུའི་དབང་དུ་བྱས་པ་དང༌། ལོངས་སྐུའི་དབང་དུ་བྱས་པ་གཉིས་ལས། དང་པོ་ནི། སྲིད་ཞིའི་རྩ་རླུང་གི་ཁམས་དག་པ་ཉེར་བཞི་འཁོར་ལོ་གསུམ་གྱི་ངོ་བོར་གནས་པ་ལ་ཁྱབ་པའི་དཔའ་བོ་རྣལ་འབྱོར་མའི་རྟེན་བརྟེན་པའི་དཀྱིལ་འཁོར་དང་དབྱེར་མེད་ཆུ་ལ་ཆུ་བཞག་པ་ལྟ་བུ་དེའོ། །གཉིས་པ་ནི། མཁའ་ཁྱབ་ཀྱི་ལོངས་སྐུའི་ཞིང་ཁམས་ཀྱི་ཡུལ་ཉེར་བཞི་སོགས་སྐལ་ལྡན་ལ་མངོན་དུ་གྱུར་ནས་སྐུ་གསུང་ཐུགས་ཀྱི་སྣང་བ་རྒྱུན་མི་འཆད་པར་སྟོན་པའི་གནས་ཀྱི་མཁའ་སྤྱོད་ས་སྤྱོད་ས་འོག་སྤྱོད་གསུམ་ཡིན་ལ། སྐལ་མེད་ལ་དེར་མི་སྣང་བ་དེའོ། །
འོ་ན་ལོངས་སྐུའི་གནས་ཀྱི་ཆས་ཁྱབ་པའི་སྤྲུལ་སྐུའི་གནས་ཀྱི་ཡུལ་ཉེར་བཞིའི་མཁའ་སྤྱོད་ལ་སོགས་པ་ཡང་ཡོད་ལ། སྤྲུལ་སྐུའི་མཁའ་སྤྱོད་ཀྱི་གནས་དེ་ཁྱད་གཞིར་བྱས་ནས། ཁྱད་ཆོས་ལོངས་སྐུའི་༼ལོངས་སྐུའི་མཁའ་སྤྱོད་ཀྱི་གནས་ཀྱིས་སྤྲུལ་སྐུའི་མཁའ་སྤྱོད་ཀྱི་གནས་བྱིན་གྱིས་བརླབས་པ་འདི་ས་སྤྱོད་ས་འོག་སྤྱོད་གཉིས་ལའང་མཚོན་ལ། དེ་ལྟར་གྱི་ཚོ་ཨོ་རྒྱན་གྱི་ཡུལ་ཕལ་པ་སོ་སོའི་སྐྱེ་བོ་རྣམས་ཀྱི་གནས་འདི་ནི་སྤྲུལ་སྐུའི་གནས་ཡིན་ལ། དཔལ་ཏཻ་ལོ་པ་ཨོ་རྒྱན་དུ་པྱོད་ནས་སྐུ་ཙ་ཀ་ལིའི་སྐོར་མཛོད་དུ་བརྒྱུད་པ་ཡིད་བཞིན་ནོར་བུའི་གདམས་པ་ཞུས་སྐབས་ཀྱི་ཨོ་རྒྱན་གྱི་བཀོད་པ་གཟིགས་པ་ལྟ་བུའི་ཨོ་རྒྱན་ནི་ལོངས་སྐུའི་མཁའ་སྤྱོད་བྱིན་གྱིས་བརླབས་པའི་སྤྲུལ་སྐུའི་མཁའ་སྤྱོད་དང་ཐུན་མོང་དུ་བྱས་པ་དེ་ཡིན་པས། དེ་ལྟ་བུའི་ཨོ་རྒྱན་གྱི་བཀོད་པ་དེ་སྤྲུལ་སྐུའི་གནས་ཀྱི་ཨོ་རྒྱན་དུ་གནས་པའི་སོ་སོ་སྐྱེ་བོའི་སྤྱོད་ཡུལ་མ་ཡིན་ནོ་ཞེས་ཁོ་བོའི་བླ་མ་རྗེ་བཙུན་རས་པ་ཆེན་པོའི་གསུང་ངོ༌། །མཆན།༽གསུང་འདི་དང་མཐུན་པར་ཇོ་བོའི་ཞལ་ནས། ཐེག་པ་ཆེན་པོ་གསང་སྔགས་འདི་ལ་མི་ཤེས་པ་མེད་སྙམ་ཙ་ན། མཁའ་འགྲོ་བ་རྣམས་ཀྱིས་ནམ་མཁའ་ནས་གཞལ་ཡས་ཁང་དཔག་ཏུ་མེད་པའི་སྒོ་བྱེ་ནས་རྒྱུད་སྡེ་མང་པོ་བསྟན་པ་ལ་འདི་རྣམས་མི་གདའ། ཐེག་པ་ཆེན་པོ་གསང་སྔགས་འདི་ལ་མཐའ་མངོན་དུ་ཡོད་ཡོད་མི་འདྲ་གསུངས་ནས་ཐུགས་རྒྱལ་ཆག །ཅེས་གསུངས་པའི་ནམ་མཁའི་གཞལ་ཡས་ཁང་དེ་ལོངས་སྐུའི་མཁའ་སྤྱོད་ཀྱི་གནས་སུ་རིག་པར་བྱའོ། །མཆོག་གི་དངོས་གྲུབ་ཐོབ་པའི་གནས་ཀྱི་མཁའ་སྤྱོད་འདིར་ཕྱིན་པ་ན་དབང་ཕྱུག་གི་ཡོན་ཏན་བརྒྱད་ཐོབ་སྟེ། ཡོན་ཏན་བརྒྱད་ནི། དངོས་པོའི་ཚོགས་སྐྱེ་འཇིག་བྱེད་པས་ཕྲ་བ་དང༌། དེ་ལྟར་བྱེད་པ་ལས་བྱ་བ་ཡང་བ་དང༌། སྐྱེ་འཇིག་གི་བདག་པོར་གྱུར་པ་དང༌། ཡིད་ཀྱིས་གང་བསམ་པར་ཕྱིན་པས་ཁྱབ་པ་དང༌། ཕྲ་ཡང་གི་ནུས་པ་ཐོབ་པ་དང༌། གཞན་རྣམས་ཟིལ་གྱིས་ནོན་པས་རབ་ཏུ་བསལ་བ་དང༌། ཚར་གཅོད་རྗེས་འཛིན་གྱི་དབང་དུ་གྱུར་པ་དང༌། ཡོན་ཏན་སྒྲུབ་པ་ལ་འདོད་དགུར་བསྒྱུར་བ་སྟེ། ཇི་སྐད་དུ། གཟུགས་ཕྲ་བ་དང་རེག་པ་ཡང༌། །ཁྱད་པར་ཡང་དག་ཐོབ་པ་ཉིད། །རབ་ཏུ་གསལ་བ་ཉིད་བསྟན་པ། །དབང་ཕྱུག་ཉིད་དང་འདོད་དགུར་བསྒྱུར། །ཅེས་སོ། །མཆན་གྱི་མཆན།༽མཁའ་སྤྱོད་ཀྱིས་བྱིན་གྱིས་བརླབས་པའི་གནས་རྫུ་འཕྲུལ་གྱིས་ནམ་མཁའ་ལ་རྒྱུ་ཞིང༌། སྤྱོད་ཡུལ་དུ་བྱེད་པ་ཞིག་ཡོད་པ་དེ་ཉིད་འདིར་སྐབས་དོན་དུ་བཟུང་ན་འབྱོར་ཏེ། གོང་དུ་འཕོ་བས་ས་སྤྱོད་མཁའ་༼འདིའི་མཁའ་སྤྱོད་ནི་གཟུགས་ཁམས་པ་ལ་སྤྱིར་བཟུང་ནས་བྱེ་བྲག་གཟུགས་ཁམས་སུ་སྔགས་སྤྱོད་ཀྱི་རྟེན་གནས་པའི་མཁའ་སྤྱོད་ཀྱི་གནས་ཞིག་ཀྱང་ཡོད་པར་བསྟན་པ་ཡིན་ཏེ། མཁའ་སྤྱོད་འབྲིང་པོ་གཟུགས་ཀྱི་ལྷའི་ཡུལ་ཡིན་པར་བཤད་པས་ཀྱང་ཤེས་ནུས་སོ། །མཆན།༽སྤྱོད་གཉིས་བསྒྲུབ་པར་བསྟན་པའི་ས་སྤྱོད་ཀྱང་འཛམ་གླིང་དུ་ཡོད་པའི་ཡུལ་ཉེར་བཞིའི་མཁའ་སྤྱོད་ཀྱི་གནས་སུ་རིག་འཛིན་བསྒྲུབ་པར་བཤད་པ་དང་ཡང་ཆེས་འབྱོར་པའི་ཕྱིར་དང༌། དེ་ལྟར་ནའང་མཁའ་སྤྱོད་དུ་སྐྱེ་བའི་ལུས་འདི་འདོད་ལྷའི་ལུས་སུ་འཇོག་དགོས་ཏེ། བུ་སྟོན་རིན་པོ་ཆེས། མཁའ་སྤྱོད་ཆེན་པོ་མཆོག་གི་དངོས་གྲུབ། འབྲིང་གཟུགས་ཀྱི་ལྷའི་ལུས། ཐ་མ་འདོད་ལྷའི་ལུས་གསུམ་དུ་བཤད་པ་ལས་སྐབས་འདིར་འདོད་པའི་ཁམས་ཉིད་ཀྱི་མཁའ་སྤྱོད་ཀྱི་གནས་གཙོ་ཆེ་བར་བཤད་པའི་སྐབས་ཡིན་པའི་ཕྱིར་ཏེ། འདོད་པའི་ཁམས་ཉིད་ཀྱི་ལྷ་མི་ཁམས་དྲུག་ལྡན་དེ་སྔགས་སྤྱོད་ཀྱི་རྟེན་ལ་མཆོག་ཏུ་བསྔགས་པའི་ཕྱིར།
འོ་ན་ཕྱི་རོལ་པ་ལའང་མཁའ་སྤྱོད་གྲུབ་པ་ཡོད་པས། དེའི་མཁའ་སྤྱོད་ཀྱི་གནས་དེ་ཇི་ལྟ་བུ་ཞེ་ན། ཐུན་མོང་གི་དངོས་གྲུབ་ཏུ་གྱུར་པའི་མཁའ་སྤྱོད་ཀྱི་དངོས་གྲུབ་སྒྲུབ་བྱེད་ཀྱི་རྫས་༼རྒྱལ་པོ་རྐང་ཁྲའི་ཆུང་མ་རྣམས་ཀྱིས་ཁོ་ལ་རེས་མོས་སུ་བསྙེན་བཀུར་བྱེད་པ་ལ། དུས་རེ་ཞིག་ན་ཆུང་མ་ངན་ཤོས་ཀྱིས་ཤ་གཞན་མ་རྙེད་པར་དུར་ཁྲོད་ནས་བུ་ཆུང་གཅིག་ཤི་བའི་ཤ་གཏུབས་ཏེ་བཙོས་ནས་ཁྱེར་ཕྱིན་པ་དང༌། དེའི་བླངས་པ་བྱང་ལ་ཕོག་པས་རྐང་པ་ས་ལ་མི་རེག་པར་འགྲོ་བ་ཁོས་མཐོང་ནས་ཅི་ཡིན་སྙམ་ནས། མོ་བཟུང་ནས་བསྡིགས་པས་བྲེད་ནས་མཆོག་བྱིན་ནས་བཤད་པས། ལྷག་མ་ཀུན་ཀྱང་ཁྱེར་ཤོག་ཟེར། ཐམས་ཅད་ཟོས་པས་ཁོ་ནམ་མཁའ་ལ་འགྲོ་ཞིང་མི་མང་པོ་བསད་དེ་ཟ་བ་གཅིག་བྱུང་གདའ་བ། ཕལ་ཆེ་བ་ཞིག་མཁའ་སྤྱོད་ཐོབ་པ་ཙམ་གྱིས་དམྱལ་བར་སྐྱེ་བ་ལ་གཏིང་ཟབ་པའང་ཡོད། དེར་མ་ཟད་འཕོ་བའི་ཚུལ་ལ། གདན་བཞིར། རྣ་བ་ལས་ནི་གྲུབ་པའི་ལྷ། །ཞེས་པའི་འགྲེལ་བ་སྨྲ໏་ཏིས་མཛད་པ་ལས་དེ་ལས་གྲུབ་པའི་ལྷ་ནི་བརྒྱད་དེ། རལ་གྲི་གྲུབ་པའི་ལྷ་དང༌། མིག་སྨན་གྲུབ་པའི་ལྷ་དང༌། རིལ་བུ་གྲུབ་པའི་ལྷ་དང༌། ས་འོག་གྲུབ་པའི་ལྷ་དང༌། མི་སྣང་བ་གྲུབ་པའི་ལྷ་དང༌། ཡུད་ཙམ་གྱིས་ཕྱིན་པ་གྲུབ་པའི་ལྷ་དང༌། ནམ་མཁའ་ལ་འཕུར་བ་གྲུབ་པའི་ལྷ་དང༌། ཀུན་ཏུ་མཐོང་བ་གྲུབ་པའི་ལྷ་ཞེས་ཐུན་མོང་གི་དངོས་གྲུབ་བརྒྱད་ཐོབ་པའི་ལྷ་ཡོད་པར་བཤད་པ་དེ་དག་གི་འདུག་སའི་གནས་ཐུན་མོང་མིན་པ་མཁའ་ལ་སྤྱོད་པ་ཡོད་པར་ཤེས་དགོས་སོ། །མཆན།༽སྔགས་ཀྱི་མཐུ་ལས་རྒྱུ་དེ་དང་མཐུན་པའི་འབྲས་བུ་མཁའ་སྤྱོད་ཀྱི་གནས་ཀྱི་སྣང་བ་དང༌། འདོད་གཟུགས་ཀྱི་ལྷའི་ལུས་ཞིག་དེའི་ངོར་འཆར་བ་ཡིན་པས་མཁའ་སྤྱོད་ཀྱི་གནས་དེ་འདིར་ཡོད་དོ་ཞེས་མཐའ་གཅིག་ཏུ་ངོས་བཟུང་མི་ནུས་ལ། སྤྱིར་ཐེག་པ་ཆེན་པོ་དབུ་མ་མཆོག་གི་ལུགས་ལ་གནས་ལུགས་ལ་སོགས་པ་ཐམས་ཅད་རང་སེམས་དག་མ་དག་གི་སྣང་བ་ཙམ་ལས། ཕྱི་རོལ་དུ་ཇི་ལྟར་སྣང་བ་བཞིན་གྲུབ་བདེན་དུ་ཡོད་པ་མིན་པར་གསུངས་པའི་གནད་འདི་ཁོང་དུ་ཆུབ་པ་ན། གནས་གཅིག་གི་གོ་སར་གནས་གཉིས་ཤོང་མི་ཤོང་དང༌། ཡོད་དུ་རུང་མི་རུང་ལ་སོགས་པའི་སྒྲོས་འཛིན་ཐམས་ཅད་རང་གྲོལ་དུ་འགྲོ་བ་ཡིན་ནོ། །རིག་པ་འཛིན་པ་དེ་ཇི་ལྟ་བུའོ་སྙམ་ན། མཉམ་སྦྱོར་རྩ་རྒྱུད་ལས།
རིག་འཛིན་རྣམ་པ་བདུན་གྱི་ནི། །
རང་གི་ཡེ་ཤེས་གནས་སྦྱོར་ཞིང༌། །
གསང་སྔགས་མཐུན་པའི་ཁྱད་པར་གྱིས། །
མོས་པའི་བློ་དང་དོན་མཐུན་སྟོན། །
རྣམ་གྲོལ་ཟག་མེད་སངས་རྒྱས་ལ། །
མཐར་ཕྱིན་འདི་ཡིས་ཐོབ་པར་བྱེད། །
ཅེས་པའི་འགྲེལ་པར། ཚེ་འདི་ལ་རིག་འཛིན་གྱི་འབྲས་བུ་ཐོབ་ཅིང༌། དེས་ནི་དངོས་གྲུབ་ཀྱི་མཆོག་སྐྱེ་བར་བྱེད་པ་སྟེ། མོས་པ་སྤྱོད་པའི་རིག་འཛིན་དང༌། ལས་ལ་སྦྱོར་བའི། ལམ་ལ་སྤྱོད་པའི། ལམ་སྨིན་པའི། ཕྱག་རྒྱ་ཆེན་པོའི། བྱ་བ་མཐར་ཕྱིན་པའི་རིག་འཛིན་གྱི་ཚུལ་གྱིས་གསང་སྔགས་ཀྱི་སྤྱད་པ་སྤྱོད་དོ། །ཞེས་འབྱུང་བས་ཚེ་ཉི་ཟླ་དང་མཉམ་པ་ལ་དབང་བའི་རིག་པ་འཛིན་པའི་ལུས་ཐོབ་པ་དེས་མོས་སྤྱོད་ཚོགས་ལམ། ལས་ལ་སྦྱོར་བ་སྦྱོར་ལམ། ལམ་ལ་སྤྱོད་པ་མཐོང་ལམ་ནས་མ་དག་ས་བདུན། ལམ་སྨིན་པ་དག་ས་གསུམ། ཕྱག་རྒྱ་ཆེན་པོ་གསང་སྔགས་ཀྱི་རྒྱུའི་ས་ཕྱེད་གསུམ་མམ་གཉིས། བྱ་བ་མཐར་ཕྱིན་གྱི་རིག་འཛིན་ནི་གསང་སྔགས་ཀྱི་འབྲས་བུའི་ས་ཕྱེད་པའམ་ས་བཅུ་གསུམ་པ་ལ་སྦྱོར་བ་ཉིད་རྗེ་བཙུན་བླ་མ་མཆོག་གི་ཞལ་ལུང་དྲི་མ་མེད་པའི་རྣམ་གྲངས་གཅིག་ཡིན་ལ།
ཡང་ལུང་དེ་ཉིད་ཀྱི་མཇུག་ཏུ། སངས་རྒྱས་ཀུན་ཏུ་འོད་དང༌། པདྨའི་སྤྱན་དང༌། ཡི་གེ་འཁོར་ལོའི་ཚོགས་ཆེན་དང༌། ཡེ་ཤེས་བླ་མ་དང༌། བདེ་བ་ཆེན་པོའི་ས་རྣམས་རིམ་པ་བཞིན་དུ་སྦྱངས་ཤིང་ཅིག་ཅར་ཐོབ་པར་བྱེད་དོ། །ཞེས་འབྱུང་ལ། དེ་དང་འབྲེལ་ཏེ་འཆད་པ་ན། རིག་འཛིན་དང་པོ་བཞི་ཚོགས་སྦྱོར་མཐོང་སྒོམ་གྱི་ལམ་ས་དགུ་པ་མན་དང༌། ས་བཅུ་པ་ཕྱག་ཆེན་གྱི་རིག་འཛིན་དང༌། བྱ་བ་མཐར་ཕྱིན་པའི་རིག་འཛིན་སངས་རྒྱས་ཀྱི་ས་ཀུན་ཏུ་འོད་ནི་མདོ་ལུགས་ཀྱིས་བགྲོད་པའི་སངས་རྒྱས་དང༌། དེ་ནས་སྔགས་ཀྱི་སློབ་ལམ་ས་བཞི་པ་ཞིག་བར་དེར་བགྲོད་ནས་སྔགས་ཀྱི་མི་སློབ་པའི་བདེ་བ་ཆེན་པོའི་ས་བཅུ་དྲུག་པའི་གོ་འཕང་མངོན་དུ་བྱེད་པའང་རྗེ་རས་པ་ཆེན་པོས་བཞེད་པའི་རྣམ་གྲངས་གཅིག་སྟེ་རྣམ་གྲངས་སྔ་མ་ནི་སྔགས་རང་ལུགས་ཀྱི་ས་ལམ་བགྲོད་པའི་དབང་དུ་བྱས་ལ། ཕྱི་མ་ནི་མདོ་ལུགས་ཀྱི་ས་བཅུ་གཅིག་གི་ཁར་སྔགས་ལུགས་ཀྱི་སློབ་པའི་ས་བཞི་དང༌། མི་སློབ་པའི་ས་གཅིག་དང་ས་ལྔ་པོ་དེ་དང་སྔགས་ལུགས་ཀྱི་ལམ་ལྔ་སྦྱར་ནས་བཤད་པ་ཡིན། རྡོ་རྗེའི་ཚིག་དོན་མཐའ་ཡས་པའི་ཡིག་འབྲུ་རེ་ལའང་བརྗོད་བྱ་མཐའ་ཡས་གཏུགས་པ་མེད་པ་འདི་ནི་བཅོམ་ལྡན་འདས་ཀྱི་སྔགས་དང་རྒྱུད་ཀྱི་ཆོས་ཚུལ་གྱི་ཆེ་བ་ཉིད་ཀྱིས་གྲུབ་པ་ཡིན་ནོ། །
གཉིས་པ་འཆི་ལྟས་བྱེ་བྲག་ཏུ་བཤད་པ་ལ་ཕྱི་ནང་གསང་བ་གསུམ་ལས། དང་པོ་༼ཕྱི་༽ནི།
མེ་ལོང་དང་ཆུ་ལ་རང་གྲིབ་མ་མཐོང་བ་དང༌། ཉིན་པར་སྣང་བ་སྐྱ་འོད་དེ་བ་ཙམ་གྱིས་གྲིབ་མ་ལ་བལྟས་པས་རང་གི་མགོ་མ་མཐོང་ན་ལོ་གཅིག་ན་འཆི། ཆར་སྤྲིན་ལ་སོགས་པའི་རྐྱེན་མེད་པར་མཚན་མོ་འཇའ་དང༌། ཉིན་མོར་རང་ཁོ་ནས་སྐར་མའི་དཀྱིལ་འཁོར་དང༌། སྤྲིན་མེད་པར་ལྷོ་ཕྱོགས་སུ་གློག་འགྱུ་བ་དང༌། ཉིན་པར་གྲིབ་མའི་ལམ་མཐོང་བ་དང༌། སྐར་མདའ་ལྟུང་བ་དང༌། ངང་པ་དང༌། བྱ་རོག་དང༌། རྨ་བྱ་གསུམ་གནས་གཅིག་ཏུ་འཚོགས་པར་མཐོང་བ་དང༌། ཉིན་པར་ཟླ་བ་གཉིས་དང༌། མཚན་མོར་ཉི་མ་གཉིས་མཐོང་བ་དང༌། རང་གི་མགོ་བོར་མེ་འབར་བ་དང༌། ཤིང་རྩེ་དང་རིའི་རྩེར་དྲི་ཟའི་གྲོང་ཁྱེར་མཐོང་བ་དང༌། ཡི་དྭགས་དང་ཤ་ཟ་ལ་སོགས་འཇིགས་སུ་རུང་བ་གློ་བུར་དུ་མཐོང་བ་དང༌། གློ་བུར་དུ་ནད་གདོན་མིན་པར་རང་ཉིད་འདར་ཞིང་ཡང་ཡང་བརྒྱལ་ན་ཟླ་ཁོངས་དེར་འཆི་ལ། ཟླ་བ་ལ་ར་རི་མེད་པ་དང༌། ཉི་མ་ལ་འོད་ཟེར་མེད་པ་དང༌། མཚན་མོར་ཉི་མ་མཐོང་བ་དང༌། ཉིན་མོར་ཉི་མ་མ་རྒས་པར་ཟླ་བ་གང་བའམ་ཟླ་བ་གློ་བུར་དུ་མཐོང་བ་དང༌། རང་གི་མིག་འོད་འབར་བ་དང༌། སྐར་མ་ལྷུན་པོ་ཙམ་དུ་འགྱུར་བ་དང༌། རྒྱ་མཚོ་ཆུ་བོ་བཞིན་དུ་མཐོང་ན་ཞག་བཅུ་ཁོངས་སུ་འཆིའོ། །
གཉིས་པ་ནང་གི་འཆི་ལྟས་ལ། ལུས། རྨི་ལམ། རླུང་གི་འཆི་ལྟས་ལས། དང་པོ་༼ལུས་༽ནི།
རྐང་མཐིལ་དང་ལྟེ་བ་ཕུག་པ་ལྟ་བུའི་ཟུག་གཟེར་སྟབས་སུ་བྱུང་ན་ཉིན་ཞག་གསུམ་ན་འཆིའོ། །སྙིང་ལྐོག་གི་དབུས་སུ་མཉམ་པར་ཟུག་གཟེར་བྱུང་ན་ཟླ་ཕྱེད་ན་འཆིའོ། །རྣ་རྩ། སྨིན་དབུས། སྙིང༌། སྤྱི་དཀྱིལ་བཞིར་ཟུག་གཟེར་སྟོབས་སུ་བྱུང་ན་འཕྲལ་དུ་འཆིའོ། །མགོ། སྤྱི་གཙུག །སྣ། མིག་གི་མཚམས། འགྲམ་པ། རྣ་རྩ། སོ་མཚམས། ལྕེ། མགྲིན་པ། ཨོལ་ཏོང་དང༌། སྙིང་གི་དྲ་བ་དང༌། ལྟེ་བ་དང༌། མཆུ་སོ་དང༌། ཕོ་མཚན་དང༌། བརླ་དང༌། བྱིན་པ་རྣམས་སུ་རླུང་ཚུལ་བཞིན་རྒྱུ་བ་ཆད་ཅིང༌། རེངས་པའི་ཟུག་གཟེར་བྱུང་ན་མྱུར་དུ་འཆིའོ། །བཤང་གཅི་ཟག་པ་དང་དུས་མཚུངས་སྦྲིད་པ་དྲག་ཏུ་བྱུང་ན་ལོ་གཅིག་གིས་འཆི་ལ། འཁྲིག་པ་སྤྱོད་པའི་ཐོག་མཐར་དུས་མཚུངས་སུ་སྦྲིད་པ་བྱུང་ན་ཟླ་བ་གཅིག་ན་ངེས་པར་འཆིའོ། །རྐྱེན་གཞན་མེད་པར་གློ་བུར་དུ་ཚོན་པོར་གྱུར་པ་དང༌། རིད་པར་འགྱུར་བ་དང༌། ཁྲོ་བ་དང༌། འཇིགས་པས་འཁྲུགས་ན་ལོ་གཅིག་ན་འཆིའོ། །དཀར་ཕྱོགས་ཀྱི་ཚེས་གཅིག་ལ་ཁུ་བ་ནག་པོ་བྱུང་ན་ཟླ་བ་དྲུག་གི་ནང་དུ་འཆིའོ། །དམར་པོ་བྱུང་ན་ནད་དྲག་པོ་འབྱུང་ངོ༌། །བཤང་གཅི་དང་དུས་མཉམ་དུ་ཁུ་བ་ཡང་ཡང་འཛག་ན་ཞག་བཅུ་ན་འཆིའོ། །སྣའི་བར་ཆ་རང་གི་མིག་ཟུར་གྱིས་བལྟས་པས་ཆད་ན་ཉིན་ཞག་བདུན་ནས་འཆིའོ། །མིག་གི་མིག་ཆུ་ཆད་ན་ཉིན་ཞག་ལྔ་ནས་འཆིའོ། །རྣ་ཡོན་དང་འགྲམ་ཡོན་གྱི་འགྲམ་མཚམས་བྱེ་ན་ཉིན་ཞག་གཅིག་ན་འཆིའོ། །ལྕེའི་རྩ་རིས་ནག་པོར་གྱུར་ན་ཉིན་ཞག་དྲུག་ནས་འཆིའོ། །སོ་སྟེང་འོག་འཐམས་ན་ཉིན་ཞག་དྲུག་ན་འཆིའོ། །བྲང་གི་ལྷན་སྣ་ཞོམ་ན་ཟླ་བ་ཕྱེད་ན་འཆི། དྲི་ཆུའི་རྒྱུན་མངར་བ་དང༌། གཡོན་ནས་འཁོར་ཞིང་དྲི་ང་བ་དང༌། དྲི་ཆུ་སྐྱུར་བ་ལ་སོགས་པར་གྱུར་ན་ཟླ་བ་དྲུག་ན་འཆིའོ། །
གཉིས་པ་༼རྨི་ལམ་༽ནི།
རྨི་ལམ་དུ་བྱེ་མའི་ཐལ་བའི་མཆོད་རྟེན་ལ་འཛེགས་པ་རྨིས་ན་ཟླ་བ་དྲུག་གི་ནང་ན་འཆི། བོང་བུའམ་སྤྲེའུ་ལ་ཞོན་ཅིང་གྲོག་མཁར་དང་ཕྱགས་དར་གྱི་ཕུང་པོ་ལ་འཛེགས་པ། ལྷོ་ཕྱོགས་སུ་འགྲོ་བར་མཐོང་བ་དང༌། བུད་མེད་གདོང་ནག་པོ་གོས་ནག་གྱོན་པ་དང་འདོད་པ་སྤྱོད་པ་དང༌། བྱ་རྒོད། ཅེ་སྤྱང༌། ཁྱི། ཝ། དྲེད། ཡི་དྭགས་དང་ཤ་ཟས་རང་ཉིད་ཟ་བར་མཐོང་ན་ལོ་གཅིག་ན་འཆིའོ། །རང་གི་ལུས་ལ་གོས་དམར་གྱོན་པ་དང༌། ཕྲེང་བ་དམར་པོས་བརྒྱན་པ་དང༌། ཏིལ་མར་གྱིས་སྐུད་པ་རྨིས་ན་ཟླ་བ་དྲུག་ན་འཆིའོ། །
གཉིས་པ་རླུང་གི་འཆི་ལྟས་ལ། བཟློག་པའི་འཆི་ལྟས་དང༌། མི་བཟློག་པའི་འཆི་ལྟས་སོ། །དང་པོ་༼བཟློག་པའི་འཆི་ལྟས་༽ལ་རེ་ཞིག་དུས་སྤྱི་ལ་བརྟགས་པ་ནི།
སྣ་གཡས་ནས་རྒྱུ་བ་ཉི་མའི་རླུང་དང༌། གཡོན་ནས་རྒྱུ་བ་ཟླ་བའི་རླུང་ཡིན་པས། གཡས་ནས་མང་དུ་རྒྱུ་བ་རྣམས་མི་དགེ་ཞིང་ཚེ་ཐུང༌། གཡོན་ནས་མང་དུ་རྒྱུ་བ་རྣམས་དགེ་ཞིང་ཚེ་རིང་ལ། གང་ལྟར་ཡང་ཐོ་རངས་ཀྱི་ཐུན་ཉི་མ་ཤར་བ་ཡན་ཆད་ཕལ་ཆེ་བའི་ཚེས་གཅིག་གཉིས་གསུམ་ལ་གཡོན་ནས་རྒྱུ། བཞི་ལྔ་དྲུག་ལ་གཡས་ནས་རྒྱུ། བདུན་བརྒྱད་དགུ་ལ་གཡོན་ནས་རྒྱུ། བཅུ་དང་བཅུ་གཅིག་བཅུ་གཉིས་ལ་གཡས་ནས་རྒྱུ། བཅུ་གསུམ་བཅུ་བཞི་བཅོ་ལྔ་ལ་གཡོན་ནས་རྒྱུ། བཅུ་དྲུག་བཅུ་བདུན་བཅོ་བརྒྱད་ལ་གཡས་ནས་རྒྱུ། བཅུ་དགུ་ཉི་ཤུ་ཉེར་གཅིག་ལ་གཡོན་ནས། ཉེར་གཉིས་ཉེར་གསུམ་ཉེར་བཞི་ལ་གཡས་ནས། ཉེར་ལྔ་ཉེར་དྲུག་ཉེར་བདུན་ལ་གཡོན་ནས། ཉེར་བརྒྱད་ཉེར་དགུ་སུམ་ཅུ་ལ་གཡས་ནས་ཤས་ཆེར་རྒྱུ་བ་ཡིན་ནོ། །དེ་ལས་གོ་བཟློག་སྟེ་རྒྱུ་ན་ཉེས་པ་ཆེན་པོ་ཡོད་དེ། དེའང་ཞག་དྲུག་གོ་ལོག་ན་འཐབ་རྩོད་དང་སྐྱོ་ཤས་དྲག་པོ་སྐྱེ་བར་འགྱུར་རོ། །ཟླ་བ་ཕྱེད་གོ་ལོག་ན་ནད་མི་ཟད་པ་འབྱུང་བར་འགྱུར་རོ། །ཟླ་བ་གཅིག་ཏུ་གོ་ལོག་ན་ཉེ་འབྲེལ་དག་རྒུད་པར་འགྱུར་རོ། །ཟླ་བ་ཕྱེད་གཉིས་གོ་ལོག་སྟེ་རྒྱུ་ན་ངེས་པར་འཆིའོ། །སྣའི་བུུ་ག་གཉིས་དང་ཁ་གསུམ་ནས་དུས་གཅིག་ཏུ་རྒྱུ་ན་ཉི་མ་ཕྱེད་ནས་འཆིའོ། །སྣ་བུག་གཡས་གཡོན་དུ་མི་འཕོ་བར་གཉིས་ཀ་ནས་ཞག་བཅུའི་བར་རྒྱུ་ཞིང༌། དེ་ནས་རླུང་གང་རུང་གཅིག་ཏུ་འཕོས་མ་ཐག་འཆི་ལ། སྟོན་དཔྱིད་ཉིན་མཚན་མཉམ་པའི་དུས་སུ་སྣ་བུག་གཉིས་ཀ་ནས་རྒྱུ་ཞིང༌། དེའི་དུས་སུ་མིག་འགུལ་ན་དེ་ཉིད་ཀྱི་ཉིན་པར་འཆི། སྣ་བུག་གཉིས་ཀ་སྤངས་ཏེ་ཁ་ནས་རླུང་དྲག་ཏུ་ཉིན་ཞག་གཅིག་དང་འཕོ་བ་གཅིག་རྒྱུ་ན་དེའི་ཉིན་པར་འཆི། ཉིན་ཞག་གཅིག་གི་བར་དུ་སྣ་བུག་གཡས་གཡོན་གཉིས་སུ་ཕར་འཕོ་ཚུར་འཕོ་བྱེད་ན་བདག་ལ་བསྙེན་བཀུར་དང་མཆོད་པ་བྱེད་པ་ལ་སོགས་བདེ་བར་འགྱུར་རོ། །
དུས་ཁྱད་པར་བ་ལ་འཆི་ལྟས་བརྟགས་པ་ནི། དཔྱིད་ཟླ་འབྲིང་པོའི་ཚེས་གཅིག་ལྟ་བུའི་སྔ་དྲོ་༼རྡོ་རྗེ་མཁའ་འགྲོའི་རྒྱུད་དུ། དཔྱིད་ཟླ་འབྲིང་པོ་ནས་བརྩམས་ཏེ། ཉི་མ་བྱང་དུ་འགྲོ་བའི་དུས་ཞེས་བཤད་པས། རྣལ་འབྱོར་ཅན་ནད་མེད་ལ་དགུན་འབྲིང་ཉི་མ་ལོག་མ་ཐག་གི་ཕྱི་དེ་ཉིན་གྱི་སྐྱ་རེངས་ནས་བརྩམས་ཏེ། རླུང་སྟོང་བརྒྱད་བརྒྱ་རྒྱུ་བའི་ཡུན་ནི་རོ་ཧི་ཏའི་དུས་སྦྱོར་ཡིན་ལ། རོ་ཧི་ཏ་འཕེལ་བའི་སྐད་དོད་ཡིན་པ་ལས། འཕེལ་བ་ནི་ཉའི་བྱེ་བྲག་གཅིག་ཏུ་སྐྱེས་རབས་ལས་བཤད་པ་དང༌། རྒྱུད་དུ། ལུག་དང་རོ་ཧི་ཏ་ལ་སོགས། །ཞེས་ལུག་དང་རོ་ཧི་ཏ་ཐ་དད་དུ་བཤད་པས། རོ་ཧི་ཏ་ནི་ཉའི་དུས་སྦྱོར་དང་གཅིག་ཏུ་བྱས་པ་བདེ་བར་འདུག །སྤྱིར་གྱི་ཁ་ཅིག་ནི་ལུག་དང་རོ་ཧི་ཏ་གཅིག་པར་བྱེད་པ་ཡིན་འདུག་ཟེར་ཡང༌། རྗེ་མར་པའི་འཕོ་བའི་ཤོག་དྲིལ་དུ། ཛ་ར་ན་ནས་རྒྱུ་བ་ཆད། །རོ་ཧི་ཏ་ནས་བརྟག་པར་ནི། །བདུན་གསུམ་ཉི་ཤུ་རྩ་གཅིག་ཏུ། །རྒྱུ་ན་འཕོས་མ་ཐག་ཏུ་འཆི། །ཞེས་འབྱུང་བ་ལྟར་ན། གཡས་རྒྱུ་ལ་རོ་ཧི་ཏ་དང༌། གཡོན་རྒྱུ་ལ་ཛ་ར་ན་ཞེས་གཉིས་སུ་ཁ་ཚོན་བཅད་པ་ལྟར་མཛད་འདུག །མཆན།༽རོ་ཧི་ཏ་ཞེས་པའི་དུས་ན་ཉིན་ཞག་དྲུག་ཏུ་སྣ་གཡས་ནས་རླུང་དྲག་ཏུ་རྒྱུ་ན་ལོ་གཉིས་དང་ཟླ་བ་དྲུག་དང་ཉིན་ཞག་བཅོ་བརྒྱད་ན་འཆི། ཉིན་ཞག་བདུན་དུ་རྒྱུ་ན་ལོ་གཉིས་དང་ཟླ་བ་དྲུག་ན་འཆིའོ། །ཉིན་ཞག་བརྒྱད་དུ་རྒྱུ་ན་ལོ་གཉིས་ཟླ་བ་བཞི་དང་ཞག་ཉི་ཤུ་རྩ་བཞི་ན་འཆི། ཉིན་ཞག་དགུར་རྒྱུ་ན་ལོ་གཅིག་དང་ཟླ་བ་བཞི་དང་ཉིན་ཉི་ཤུ་ན་འཆི། ཉིན་ཞག་བཅུར་རྒྱུ་ན་ལོ་གཉིས་ན་འཆི། ཉིན་ཞག་བཅུ་གཅིག་རྒྱུ་ན་ལོ་གཅིག་དང་ཟླ་བ་དགུ་དང་ཉིན་ཞག་བཅོ་བརྒྱད་ན་འཆི། ཉིན་ཞག་བཅུ་གཉིས་རྒྱུ་ན་ལོ་གཅིག་དང་ཟླ་བ་དྲུག་དང་ཉིན་ཞག་དྲུག་ན་འཆིའོ། །ཉིན་ཞག་བཅུ་གསུམ་རྒྱུ་ན་ལོ་གཅིག་དང་ཟླ་བ་བཞི་དང་ཉིན་ཞག་དགུ་ནས་འཆིའོ། །ཉིན་ཞག་བཅུ་བཞི་རྒྱུ་ན་ལོ་གཅིག་དང་ཟླ་བ་གཉིས་དང་ཉིན་ཞག་ལྔ་ནས་འཆིའོ། །ཞག་བཅོ་ལྔ་རྒྱུ་ན་ལོ་གཅིག་ན་འཆིའོ། །ཉིན་ཞག་བཅུ་དྲུག་རྒྱུ་ན་ཟླ་བ་བཅུ་དང་ཉིན་ཞག་ཉེར་བཞི་ན་འཆིའོ། །ཉིན་ཞག་བཅུ་བདུན་རྒྱུ་ན་ཟླ་བ་དགུ་དང་ཞག་བཅོ་བརྒྱད་ན་འཆིའོ། །ཉིན་ཞག་བཅོ་བརྒྱད་རྒྱུ་ན་ཟླ་བ་བརྒྱད་དང་ཉིན་ཞག་བཅུ་གཉིས་ན་འཆིའོ། །ཉིན་ཞག་བཅུ་དགུ་རྒྱུ་ན་ཟླ་བ་བདུན་དང་ཉིན་ཞག་དྲུག་ན་འཆིའོ། །ཉིན་ཞག་ཉི་ཤུ་རྒྱུ་ན་ཟླ་བ་དྲུག་ན་འཆིའོ། །ཉིན་ཞག་ཉེར་གཅིག་རྒྱུ་ན་ཟླ་བ་ལྔ་དང་ཉིན་ཞག་བཅུ་གཉིས་ན་འཆིའོ། །ཉིན་ཞག་ཉེར་གཉིས་རྒྱུ་ན་ཟླ་བ་བཞི་དང་ཉིན་ཞག་ཉེར་བཞི་ན་འཆིའོ། །ཉིན་ཞག་ཉེར་གསུམ་རྒྱུ་ན་ཟླ་བ་བཞི་དང་ཉིན་ཞག་དྲུག་ན་འཆིའོ། །ཉིན་ཞག་ཉེར་བཞི་རྒྱུ་ན་ཟླ་བ་གསུམ་དང་ཉིན་ཞག་བཅུ་གཅིག་ན་འཆིའོ། །ཉིན་ཞག་ཉེར་ལྔ་རྒྱུ་ན་ཟླ་བ་གསུམ་ན་འཆིའོ། །ཉིན་ཞག་ཉེར་དྲུག་རྒྱུ་ན་ཟླ་བ་གཉིས་དང་ཉིན་ཞག་ཉེར་བཞི་ན་འཆིའོ། །ཉིན་ཞག་ཉེར་བདུན་རྒྱུ་ན་ཟླ་བ་གཅིག་དང་ཉིན་ཞག་བཅོ་བརྒྱད་ན་འཆིའོ། །ཉིན་ཞག་ཉེར་བརྒྱད་རྒྱུ་ན་ཉིན་ཞག་བཅུ་གཉིས་ན་འཆིའོ། །ཉིན་ཞག་ཉེར་དགུ་རྒྱུ་ན་ཉིན་ཞག་དྲུག་ན་འཆིའོ། །སུམ་ཅུ་རྒྱུ་ན་ཉིན་ཞག་གཅིག་ན་འཆིའོ། །
དེ་རྣམས་ནི་ངེས་པའི་འཆི་ལྟས་ཏེ་མ་བསླུས་ན་ངེས་པའོ། །གཉིས་པ་མི་བཟློག་པའི་འཆི་ལྟས་ནི། རྒྱས་པའི་འཆི་ལྟས་ཞེས་བྱ་སྟེ། རང་སྐྱེས་པའི་ཟླ་བ་དང༌། སྐར་མ་དང༌། ཚེས་དང༌། གཟའ་དང༌། སྦྱོར་བ་དང༌། བྱེད་པ་དང༌། འཕོ་བ་སྟེ་བདུན་འཛོམ་པའི་དུས་སུ་ལེགས་པར་བརྟགས་ནས་སྣ་བུག་གཡས་ནས་རླུང་ཉི་མ་ཕྱེད་རྒྱུ་ན་རྒྱས་པའི་འཆི་ལྟས་ཞེས་བྱ་སྟེ་ལོ་བཅུ་དྲུག་ན་འཆིའོ། །ཉི་མ་མཐའ་དག་རྒྱུ་ན་ལོ་བཅུ་གཉིས་ན་འཆི། ཉིན་ཞག་གཅིག་རྒྱུ་ན་ལོ་བཅུ་ནས་འཆི། ཉིན་ཞག་གཉིས་རྒྱུ་ན་ལོ་བརྒྱད་ན་འཆི། ཉིན་ཞག་གསུམ་རྒྱུ་ན་ལོ་དྲུག་ན་འཆི། ཉིན་ཞག་བཞི་རྒྱུ་ན་ལོ་བཞི་ན་འཆི། ཉིན་ཞག་ལྔ་རྒྱུ་ན་ལོ་གསུམ་ན་འཆི། ཉིན་ཞག་དྲུག་རྒྱུ་ན་ལོ་གཉིས་ཟླ་བ་བཅུ་གཅིག་ཉིན་ཞག་དྲུག་ན་འཆི། ཞག་བདུན་རྒྱུ་ན་ལོ་གཉིས་ཟླ་བ་བཅུ་ཉིན་ཞག་བཅུ་གཉིས་ན་འཆི། ཉིན་ཞག་བརྒྱད་རྒྱུ་ན་ལོ་གཉིས་ཟླ་བ་དགུ་ཉིན་ཞག་བཅོ་བརྒྱད་ན་འཆི། ཉིན་ཞག་དགུ་རྒྱུ་ན་ལོ་གཉིས་ཟླ་བ་བརྒྱད་ཉིན་ཞག་ཉེར་བཞི་ན་འཆི། ཉིན་ཞག་བཅུ་རྒྱུ་ན་ལོ་གཉིས་ཟླ་བ་བདུན་ན་འཆི། ཉིན་ཞག་བཅུ་གཅིག་རྒྱུ་ན་ལོ་གཅིག་ཟླ་བ་བཅུ་གཅིག་ཉིན་ཞག་བརྒྱད་ན་འཆི། ཉིན་ཞག་བཅུ་གཉིས་རྒྱུ་ན་ལོ་གཅིག་ཟླ་བ་དགུ་ཞག་བཅུ་དྲུག་ན་འཆི། ཉིན་ཞག་བཅུ་གསུམ་རྒྱུ་ན་ལོ་གཅིག་ཟླ་བ་བརྒྱད་ཉིན་ཞག་ཉེར་བཞི་ན་འཆི། ཉིན་ཞག་བཅུ་བཞི་རྒྱུ་ན་ལོ་གཅིག་ཟླ་བ་བརྒྱད་ཉིན་ཞག་ཉེར་གཉིས་ན་འཆི། ཉིན་ཞག་བཅོ་ལྔ་རྒྱུ་ན་ལོ་གཅིག་ཟླ་བ་བརྒྱད་ན་འཆི། ཉིན་ཞག་བཅུ་དྲུག་རྒྱུ་ན་ཟླ་བ་གཅིག་ཉིན་ཞག་བཅོ་བརྒྱད་ན་འཆི། ཉིན་ཞག་བཅུ་བདུན་རྒྱུ་ན་ཟླ་བ་གཅིག་ཉིན་ཞག་དྲུག་ན་འཆི། ཉིན་ཞག་བཅོ་བརྒྱད་རྒྱུ་ན་ཟླ་བ་བཅུ་ཉིན་ཞག་ཉེར་བཞི་ན་འཆི། ཉིན་ཞག་བཅུ་དགུ་རྒྱུ་ན་ཟླ་བ་བཅུ་ཉིན་ཞག་བཅུ་གཉིས་ན་འཆི། ཉིན་ཞག་ཉི་ཤུ་རྒྱུ་ན་ཟླ་བ་བཅུ་ན་འཆི། ཉིན་ཞག་ཉེར་གཅིག་རྒྱུ་ན་ཟླ་བ་ལྔ་ཉིན་ཞག་ཉེར་བཞི་ན་འཆི། ཉིན་ཞག་ཉེར་གཉིས་རྒྱུ་ན་ཟླ་བ་ལྔ་ཉིན་ཞག་བཅོ་བརྒྱད་ན་འཆི། ཉིན་ཞག་ཉེར་གསུམ་རྒྱུ་ན་ཟླ་བ་ལྔ་ཉིན་ཞག་བཅུ་གཉིས་ན་འཆི། ཉིན་ཞག་ཉེར་བཞི་རྒྱུ་ན་ཟླ་བ་ལྔ་ཉིན་ཞག་དྲུག་ན་འཆི། ཉིན་ཞག་ཉེར་ལྔ་རྒྱུ་ན་ཟླ་བ་ལྔ་ན་འཆི། ཉིན་ཞག་ཉེར་དྲུག་རྒྱུ་ན་ཟླ་བ་ཕྱེད་ན་འཆི། ཉིན་ཞག་ཉེར་བདུན་རྒྱུ་ན་ཉིན་ཞག་བཅུ་གཉིས་ན་འཆི། ཉིན་ཞག་ཉེར་བརྒྱད་རྒྱུ་ན་ཉིན་ཞག་ལྔ་ན་འཆི། ཉིན་ཞག་ཉེར་དགུ་རྒྱུ་ན་ཉིན་ཞག་གསུམ་ན་འཆི། ཉིན་ཞག་སུམ་ཅུ་རྒྱུ་ན་ཉིན་ཞག་གཉིས་ན་འཆི། ཉིན་ཞག་སོ་གཅིག་རྒྱུ་ན་ཞག་གཅིག་ན་འཆི། ཉིན་ཞག་སོ་གཉིས་རྒྱུ་ན་ཉིན་ཞག་དེ་ཉིད་ལ་འཆི་སྟེ། རགས་པར་ཉིན་ཞག་སུམ་ཅུའི་ཁོངས་སུ་ཚེས་ཞག་སོ་གཉིས་ནོར་དང་བུ་ལོན་དུ་སོང་བ་བརྩི་བའི་དབང་དུ་བྱས་ནས་གསུངས་ལ། འདི་དག་བཟློག་དཀའ་བས་རྒྱས་པའི་འཆི་ལྟས་ཞེས་འབྱུང་ལ། གཏན་མི་བཟློག་པར་ཡང་མ་གསུངས་སོ། །
གསུམ་པ་གསང་བའི་འཆི་ལྟས་ནི།
རགས་པ་ཉི་ཤུའི་སྡུད་ཚུལ་སོགས་གོང་དུ་བཤད་ཟིན་པ་རྣམས་སོ། །
གཉིས་པ་ལག་ཏུ་ཇི་ལྟར་ལེན་པ་ལ། འཆི་ལྟས་བྱུང་ན་འཆི་བ་བསླུ་བ་དང༌། བསླུ་མ་ཐུབ་ན་འཕོ་བ་དངོས་སོ། །དང་པོ་༼འཆི་ལྟས་བྱུང་ན་འཆི་བ་བསླུ་བ་༽ནི།
ཕྱིའི་འཆི་ལྟས་བསླུ་བ་ལ། འཆི་བའི་རྐྱེན་ནི། ཚེ་བསོད་ནམས་ལས་གང་རུང་གཅིག་ཟད་ནས་འཆི་བ་རྐྱང་ཟད། གང་རུང་གཉིས་ཟད་ན་འཆི་བ་གཉིས་ཟད། གསུམ་ག་ཟད་ནས་འཆི་ན་ཐམས་ཅད་ཟད་ནས་འཆི་བའོ། །དང་པོའི་གཉེན་པོར་གཙུག་ཏོར་རྣམ་རྒྱལ། ཚེ་དབང་ཞུ་བ་སོགས་ཚེ་སྲིང་པའི་ཐབས་བྱའོ། །གཉིས་པའི་གཉེན་པོར་ཚེ་བསྐྱབ་པ་དང་སྲོག་བསླུ་བ་སོགས་བྱའོ། །གསུམ་པའི་གཉེན་པོར་གསུང་སྒྲོགས། གཏོར་མ། སཱ་ཙྪ། དཀོན་མཆོག་མཆོད་པ། རྟེན་གསོ་བ། སྦྱིན་གཏོང༌། རང་གཞན་ཚུལ་ཁྲིམས་ལ་འགོད་པ་ལ་སོགས་པ་བྱའོ། །ལས་ཟད་ནས་འཆི་བ་ལ་བསླུ་རྒྱུ་མེད་པར་ཁ་ཅིག་འདོད། ཁ་ཅིག་མཐོ་རིས་མིའི་རྟེན་གྱི་སྐྱེ་གནས་མྱོང་འགྱུར་སྔར་བསགས་ཀྱི་ལས་དགེ་བ་རང་རྒྱུད་ལ་ཡོད་པ་དེ། ད་ལྟ་རིམ་གྲོའི་དགེ་བས་མཐོང་ཆོས་མྱོང་འགྱུར་ལ་སྨིན་པར་བྱས་ནས་སྔར་བསགས་ཚེ་འདིའི་ལུས་འཚོ་བའི་ལས་ཟད་ཀྱང་འཆི་བ་ལས་བསླུ་བྱར་ཡོད་པར་འདོད་དོ། །ནང་གི་འཆི་ལྟས་བསླུ་བ་ལ། ལྷག་པའི་ལྷའི་ང་རྒྱལ་དང༌། རླུང་རྡོར་བཟླས་དང་བུམ་པ་ཅན་སྔོན་དུ་འགྲོ་བས། ནམ་ལངས་ལག་པའི་བ་སྤུ་མཐོང་བ་ཙམ་ནས་ནམ་མཁའ་སྔོ་སང་ངེ་བ་མཐོང་བའི་སར་བསྡད་ལ། ནམ་མཁའ་ལ་ཁ་གཏད་ནས་སྟོང་གསུམ་གྱི་ནམ་མཁའ་ཐམས་ཅད་འོད་སྔོན་པོའི་ཚུལ་དུ་རང་གི་ཁ་ནས་མར་སིབ་སིབ་སོང་བར་བསམས་ཏེ། རླུང་ཁ་ནས་སྒྲ་མེད་དུ་དགང༌། ལུས་ཐམས་ཅད་ཁྲིག་གེ་གང་བ་དང་མཆིལ་མ་མིད་ལ། ཨོལ་གོང་ཀོས་ཀོ་མནན་ནས་རླུང་ཐུབ་ཚད་བཟུང༌། དེ་ལྟར་ཡང་ཡང་བྱས་པས་སྒྲེགས་པ་བྱུང་ན་འཆི་བ་བསླུ་བ་ཡིན་ལ།
ཡང་ལུས་གནད་རྡོ་རྗེ་སྐྱིལ་ཀྲུང་སོགས་རྣམ་སྣང་གི་ཆོས་བདུན་བྱས་ནས་ཡི་དམ་དུ་གསལ་བའི་སྤྱི་བོའི་མཐོ་གང་ཙམ་གྱི་འཕགས་པ་ན་ཝཾ་ཡིག་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་དུ་བསྒོམས་ནས། དེའི་སྟེང་དུ་སངས་རྒྱས་ཀྱི་བདུད་རྩི་ལྔ་ངེས་པར་འབེབས་པར་བྱེད་པ་ཨཾ་ཡིག་དཀར་པོ་མགོ་མཐུར་དུ་བསྟན་པར་བསམས་ལ། རླུང་ནང་དུ་འཇུག་པ་དང་བསྟུན། ཨཾ་ཡིག་ལས་སངས་རྒྱས་ཀྱི་བདུད་རྩི་ལྔའི་རྒྱུན་སྤྱི་བོའི་ཚངས་བུག་ནས་བབས། རྐང་པའི་མཐར་ཐུག་པར་ཁྱབ་ཅིང་རྡོ་རྗེ་བཞིའི་གོ་འཕང་གི་དབང་བསྐུར་བར་གྱུར་པས་ལུས་འཆི་བ་མེད་པ་མཚན་དཔེའི་གཟི་བརྗིད་འོད་དུ་འབར་བར་བསྒོམ། ཁྱད་པར་གྱི་འཆི་བསླུ་མཆོག་ནི། ཡིད་ཆེས་མི་འགྱུར་བའི་བླ་མ་མཆོག་ལ་དད་པའི་གདུང་ཤུགས་ཀྱིས་གསོལ་བ་འདེབས་པ་ཉིད་ཡིན་པས་གསོལ་བ་ལེགས་པར་ཐོབ་ཅིག
གཉིས་པ་༼བསླུ་མ་ཐུབ་ན་འཕོ་བ་དངོས་༽ལ་སྦྱང་བ་དང༌། ལས་ལ་སྦྱར་བའོ། །དང་པོ་༼སྦྱང་བ་༽ནི།
རང་ཉིད་བཅོམ་ལྡན་འདས་མར་གསལ་བའི་ང་རྒྱལ་གྱིས་ལུས་ཀྱི་དབུས་དྲང་པོ་ནས་རྩ་དབུ་མ་སྔོན་པོ་ཕྲ་སྦོམ་གྲོ་སོག་ཙམ་མར་སྣ་ལྟེ་འོག་ཏུ་ཕུགས་རྡུགས། ཡར་སྣ་སྤྱི་བོར་ཟངས་དུང་ཁ་ཕྱེ་བ་ལྟ་བུའི་སྤྱི་གཙུག་གི་བུག་པར་ཟང་ཐལ་དུ་ཁ་བྱེ་བ། རྩ་རོ་མ་དམར་པོ། རྐྱང་མ་དཀར་པོ་གྲོ་སོག་ཕྲ་མོ་ཙམ་དེའི་གཡས་གཡོན་ན་གནས་པ། མར་སྣ་དབུ་མའི་མར་སྣའི་ནང་ན་ཆུད་པ། ཡར་སྣ་གཉིས་སྣ་བུག་གི་ནང་དུ་གནས་པར་བསྒོམ། དབུ་མའི་ཡར་སྣ་ཟངས་དུང་ཁ་བྱེ་བ་ལྟ་བུའམ་སྟོང་ཆའི་ཐད་ཀྱི་པདྨ་ཉི་ཟླའི་གདན་ལ་རྩ་བའི་བླ་མ་རྡོ་རྗེ་འཆང་ཡབ་ཡུམ་དུ་གསལ་གདབ། སྙིང་གར་པད་ཉི་རོ་གདན་ལ་བཅོམ་ལྡན་འདས་རྡོ་རྗེ་རྣལ་འབྱོར་མ་རྒྱན་ཆ་ལུགས་ཡོངས་རྫོགས་ཁ་ཊཱཾ་ག་གྲུ་མོར་བཅུག་པ། ཐུགས་ཀར་ཉི་གདན་གྱི་སྟེང་དུ་ཧྲཱིཿཡིག་འོད་དུ་འབར་བ་བདེ་བར་གཤེགས་པ་མཐའ་དག་གི་ཡེ་ཤེས་དགུག་གཞུག་བྱེད་དུ་གནས་པ་གསལ་གདབ། ལྟེ་འོག་གི་དྷཱུ་ཏིའི་ནང་དུ་མེའི་ཆོས་འབྱུང་རྩེ་མོ་ཐུར་བསྟན། གདེངས་ཀ་གྱེན་བསྟན་ལྟེ་བའི་ཐད་དུ་སླེབས་པའི་དབུས་སུ་གཏུམ་མོ་ཨཿཐུང་གསལ་གདབ། འོག་གི་ལམ་གསུམ། ལྟེ་བའི་བུག་པ། སྤྱི་གཙུག་མ་གཏོགས་སྟེང་གི་བུག་པ་རྣམས་ལ་༼ཀྵ་མ་ར་ཡུཾ་༽སྔོན་པོས་བཀག་པར་གསལ་གདབ།
དེ་ནས་སྤྱི་བོའི་བླ་མ་ལ་ཕྱི་ནང་གསང་བའི་མཆོད་བསྟོད་བྱས་ནས་ཉེས་ལྟུང་བཤགས་པ་དང་རིགས་ལྔའི་སྡོམ་པ་བཟུང༌། དབང་བཞི་ལེན་ནས། བདག་གིས་འཆི་བ་ཆོས་སྐུ་བར་དོ་ལོངས་སྐུ་སྐྱེ་བ་སྤྲུལ་སྐུར་འཆར་བར་བྱིན་གྱིས་བརླབ་ཏུ་གསོལ། དེ་འཆར་བའི་ཆེད་དུ་མཁའ་སྤྱོད་ཀྱི་གནས་སུ་རིག་པ་འཛིན་པའི་འཁོར་ལོས་སྒྱུར་བའི་ལུས་ཁྱད་པར་ཅན་དུ་སྐྱེ་བར་བྱིན་གྱིས་བརླབ་ཏུ་གསོལ། དེར་སྐྱེས་ནས་མཁའ་ཁྱབ་ཀྱི་སེམས་ཅན་གསང་སྔགས་ཀྱི་ཐེག་པ་ཆེན་པོར་བདག་ཁོ་ནས་འཇོག་པར་བྱིན་གྱིས་བརླབ་ཏུ་གསོལ། ཅེས་གསོལ་བ་གདབ་པར་བྱའོ། །
དེ་ནས་རླུང་རོ་འཇམ་པོས་བསེང་ནས། སྣ་བུག་གཉིས་ནས་རོ་རྐྱང་གི་ལམ་ནས་བཟུང་སྟེ། དབུ་མའི་ནང་གི་ལྟེ་བའི་འོག་གི་མེའི་ཆོས་འབྱུང་གཏུམ་མོ་ལ་བསྣུན་པས་གཏུམ་མོའི་མེ་རླུང་དྲག་ཏུ་འབར་བའི་སྒྲ་ཆེར་གཡོས་པས་མཆོག་གི་དབུ་མ་ལ་གནས་པའི་མི་ཤིགས་པའི་རླུང་སེམས་ཐམས་ཅད་གཡོས་ནས་གཅིག་ཏུ་འདྲིལ་ཏེ། ལྟེ་སྟེང་གི་ཐད་དུ་ཐིག་ལེ་དམར་པོ་གཅིག་ཏུ་གྱུར་ནས་རབ་ཏུ་གཡོ་བའི་བདག་ཉིད་དུ་གནས་པ་ལས། ལྟེ་བའི་བུམ་ཅན་གྱིས་ལྟེ་བར་བཟུང་ཡང་གཟུང་མ་ཐུག་པར་སྙིང་གར་འཕགས། སྙིང་གའི་ཡི་དམ་ལ་བསྐོར་བ་བདུན་བྱ། སྙིང་གའི་བུམ་ཅན་གྱི་བུམ་པར་བཟུང༌། དེས་ཀྱང་བཟུང་མ་ཐུབ་པར་ཐིག་ལེ་དེ་སྤྱི་བོའི་བླ་མའི་ཞབས་ལ་རེག་རེག་ཏུ་བྱས་ནས་བུམ་ཅན་སྙིང་ག་ཡན་དུ་མི་བཟུང་ཞིང༌། རླུང་གཞིལ་རན་པ་ན་རླུང་སེམས་ཀྱི་ངོ་བོའི་ཐིག་ལེ་དེ་གཏུམ་མོ་དང་དབྱེར་མེད་དུ་བསྟིམས་ནས་སླར་ཡང་ལྷ་སྐུ་སྒྱུ་མ་ལྟ་བུ་ལ་སེམས་བཞག་ཅིང་རླུང་ལྷག་མདའ་ལྟར་ཕྱིར་བསེང་ངོ༌། །དེ་ལྟར་ཡང་ཡང་བྱས་པས་དམིགས་རླུང་མ་སྦྱར་ཡང་འདིའི་དམིགས་པ་ལ་སེམས་གཏད་ཙམ་གྱིས་ལུས་ལ་དྲོད་སྐྱེ། ཁ་སྐམ། ལུས་ཀྱི་དབུས་ན་ཟ་གྲབ་བྱེད། ཤེས་པས་སོ་མི་ཐུབ། སྤྱི་བོ་ཟ་སྐྲངས་ཆུ་སེར་ཁྲུམ་པ་བྱུང་ན་བྱང་བའི་ཚད་དུ་འཇོག་གོ །
གཉིས་པ་༼ལས་ལ་སྦྱར་བ་༽ནི།
༼ཕལ་པ་རྣམས་ནི་རང་རྒྱུད་ཀྱིས་བསགས་པའི་དགེ་མི་དགེའི་ལས་རྣམས་ལས་ཚེ་ཕྱི་མ་འཕེན་བྱེད་དུ་གྱུར་པའི་འདུ་བྱེད་ཀྱི་ལས་འཆི་ཁར་ཇི་ལྟར་མངོན་དུ་འགྱུར་ཞེ་ན། ལས་གང་སྟོབས་ཆེ་བ་ཐོག་མར་སྨིན་ལ། མཉམ་ན་འཆི་བའི་ཚེ་གསལ་ཐེབས་པ་སྨིན་པར་འགྱུར། དེའང་མཉམ་ན་གང་གོམས་པ་ཤས་ཆེ་བ་དེ་ཐོག་མར་སྨིན། དེའང་མཉམ་ན་གང་སྔོན་ལ་བྱས་པ་དེ་རིམ་གྱིས་འགྲུབ་པར་འགྱུར་ཏེ། མཛོད་འགྲེལ་དུ། ལས་ཀྱི་འཁོར་བ་ཅི་གང་དང༌། །ཉེས་པ་གང་དང་གོམས་པ་གང༌། །སྔོན་བྱས་གང་ཡིན་དེ་ལས་ནི། །སྔ་མ་སྔ་མའི་རྣམ་སྨིན་འགྱུར། །ཞེས་བཤད་ལ། དཔལ་རང་བྱུང་གི་ཞལ་སྔ་ནས། འཆི་སྲིད་འགག་མ་ཐག་པའི་བར་སྲིད་འཆར་མ་ཐག་པའི་དགེ་མི་དགེའི་སེམས་གང་གསལ་དེ་ཉིད་འཕེན་བྱེད་ཀྱི་ལས་སུ་གསུངས་ལ། ཁོ་བོའི་རྗེ་བླ་མའི་ཞལ་སྔ་ནས། འཆི་བའི་ཚེ་སེམས་མངོན་གྱུར་གྱི་འཕེན་པ་དྲག་ཞན་དེ་ཉིད་ཀྱིས་འཆི་སྲིད་འགགས་གནས་བར་སྲིད་དུའང་དེ་མཐུན་གྱི་སེམས་དགེ་བ་དང་མི་དགེ་བར་འགྱུར་བས། འཆི་ཁ་ཀའི་སེམས་དགེ་བ་དང་མི་དགེ་བ་འདི་ལ་གཅིག་ཏུ་དྲན་པའི་བྱ་ར་གལ་ཆེ་བ་ཡིན་ནོ། །ཞེས་གསུང་ངོ༌། །མཆན།༽དེ་ལྟར་འཆི་བའི་ལྟས་བྱུང་ཞིང་བསླུ་བར་མི་ནུས་པའི་ངེས་པ་རྙེད་པ་ན། རིམ་པ་ལ་སོགས་པའི་གནད་གཅོད་ཀྱིས་མ་ཟིན་པ་ཐུན་མོང་དང་ཐུན་མོང་མིན་པའི་སྡོམ་པ་རྣམས་ཀྱིས་ཉམས་ཆགས་ལ་ཕྱིར་བཅོས་དང༌། དཀྱིལ་འཁོར་དུ་འཇུག་པས་དམ་ཚིག་གསོ་བ་ལ་སོགས་པར་ཆགས་ཞེན་སྐྱེ་བའི་ཡོ་བྱད་ཐམས་ཅད་བླ་མ་དཀོན་མཆོག་ལ་དབུལ། དམ་ལྡན་གྱི་གྲོགས་ལ་རབ་ཏུ་ཚོགས་འཁོར། ཐ་ན་དཔའ་བོ་དང་དཔའ་མོའི་སྟོན་མོ་ལ་སོགས་པ་བྱས་ནས་དམིགས་པ་སྔ་མ་གཞིར་བཞག་ལེགས་པར་སྦྱངས་པ་ན། འཆི་བ་ལ་བབ་པ་ན་རླུང་སེམས་ཀྱི་ཐིག་ལེ་ལྟེ་བའི་བུམ་ཅན་གྱིས་འཛིན་མ་ཐུབ་པར་སྙིང་གར་བཏེག་མཚམས་ཐིག་ལེ་དེ་ཡི་གེ་ཧཱུྃ་སྔོན་དུ་གྱུར་ནས་ཡི་དམ་དང་གཅིག་ཏུ་བསྲེ་བར་བྱེད་ཅིང༌། དེ་ལྟར་བྱེད་པ་དེ་ལ་ལོངས་སྐུ་ཡི་དམ་གྱི་འཕོ་བ་ཞེས་པའི་ཐ་སྙད་མཛད་ལ། དེ་ནས་ཧཱུྃ་སྔོན་བླ་མ་དང་གཅིག་ཏུ་བསྲེ་བར་བྱེད་ཅིང༌། དེ་ལྟར་བྱེད་པ་དེ་ལ་སྤྲུལ་སྐུ་བླ་མའི་འཕོ་བ་ཞེས་ཐ་སྙད་མཛད་ལ། དེ་ནས་ཧཱུྃ་སྔོན་མི་དམིགས་པ་འོད་གསལ་དུ་བཟླ་བར་བྱེད་ཅིང༌། དེ་ལྟར་བྱེད་པ་ལ་ཆོས་སྐུ་འོད་གསལ་བའི་འཕོ་བ་ཞེས་ཐ་སྙད་མཛད་ཅིང༌། ཡང་སྟོང་པ་ཉིད་ཀྱི་ངང་ལས་ཧཱུྃ་ཡིག་དེ་ཉིད་རང་སེམས་རྣམ་དག་མཁའ་སྤྱོད་ཀྱི་གནས་སུ་རང་སྣང་རྣམ་དག་གི་རིག་པ་འཛིན་པ་འཁོར་ལོས་སྒྱུར་པའི་ལུས་སུ་གྲུབ་བོ་སྙམ་དུ་རྩེ་གཅིག་ཏུ་བསྒོམ་པ་དང༌། ཁམས་ཕྲ་རགས་དང་རྟོག་པ་ཐིམ་པ་རྣམས་སྦྱར་ཏེ་དྲན་ཤེས་ཀྱི་ངོ་བོ་ཤེས་པར་བྱས་ནས་འཆི་སེམས་འོད་གསལ་དུ་དག་རྗེས་བར་སྲིད་དུ་ལངས་པ་ན། རིག་འཛིན་གྱི་བར་སྲིད་འགྲུབ་ངེས་པ་ཡིན་ནོ། །༼འདིར་འདི་ཤེས་དགོས་ཏེ། བླ་མ་གོང་མ་ཁ་ཅིག་འཕོ་བའི་རྣལ་འབྱོར་གྱིས་སྡིག་ཅན་གཟུགས་མེད་ཁམས་སུ་སྐྱེ་བར་བྱེད་ཟེར་བར་འདུག་པ་ནི། སྡིག་ཅན་ལམ་བསྒོམ་པའི་དབང་དུ་མ་བྱས་པར་འཕོ་བའི་རླུང་སེམས་ཀྱི་དྲག་སྦྱོར་བྱས་པས་རྣམ་ཤེས་དབུ་མའི་རྩེ་མོའི་ནང་དུ་བསྡུས་པས་གཟུགས་མེད་སྐྱེ་མཆེད་དུ་སྐྱེ་བའི་ལས་སྔར་ཡོད་གསོས་བཏབ་ནས་དེར་སྐྱེས་པ་ཡིན་ནམ་སྙམ་སྟེ། ལུས་ལ་གནད་དུ་བསྣུན་པས་སེམས་ལའང་སྐྱེ་འཆི་སོགས་ཀྱི་འབྱུང་བ་ཁྱད་པར་ཅན་བསྐྱེད་པའི་ཕྱིར་སྙམ་སྟེ། ད་དུང་ཟབ་གསང་གི་གནད་རིག་པ་རྣམས་ཀྱིས་དཔྱད་པར་བྱའོ། །མཆན།༽ འདིར་རླུང་སེམས་ཀྱི་ངོ་བོའི་ཐིག་ལེ་བསྒོམ་པ་དང་ཡི་གེ་བསྒོམ་པ་གཉིས་ལས། གདམས་པ་ཕལ་ཆེར་དུ་ཐིག་ལེ་བསྒོམ་པ་མང་ནའང༌། ཡི་གེ་བསྒོམ་པ་ཉིད་མཆོག་ཏུ་བསྔགས་པ་ཡིན་ཏེ། རླུང་སེམས་མི་ཤིགས་པ་ཐོག་མ་མེད་པ་ནས་རང་བཞིན་ལྷུན་གྲུབ་ཏུ་ཡོད་པ་ན། སྨྲ་བསམ་བརྗོད་དུ་མེད་པའི་རྟེན་དང་བརྟེན་པར་གྱུར་པ་ཡི་གེ་ཧཱུྃ་གི་སྒྲ་གཟུགས་ཀྱི་གནས་པར་བཤད་ལ། དེ་ཉིད་ལ་དམིགས་ནས་ལེགས་པར་བསྒོམས་ན་མཆོག་གི་རླུང་སེམས་མཆོག་གི་དབུ་མར་འདུ་སླ་བའི་ཕྱིར། དམིགས་པ་གསལ་བར་དགོས་པ་ནི། རྗེ་མར་པས། ༼འདི་དང་མཐུན་པར་དཔལ་སྟག་ལུང་ཐང་པས། འཕོ་བས་ལམ་གཅོད་པ་ལ་ཆོས་བཅུ་གཉིས་ཏེ། འདེབས་ཡུལ་འཕོ་བའི་གང་ཟག་བཞི། ཐ་མལ་པ་དང༌། གྲུབ་མཐས་བློ་བསྒྱུར་བ། བསྐྱེད་རིམ་པ་དང༌། རྫོགས་རིམ་པའོ། །འདེབས་ཐབས་ཀྱི་ཡན་ལག་ནི། ལྷ་དང་བླ་མ་ལ་གུས་པས་བར་ཆད་དང་བྲལ་བའི་ཡན་ལག །འཁོར་བའི་ཆོས་གང་ལའང་མ་ཆགས་པ་གནས་ངན་པར་མི་སྐྱེ་བའི་ཡན་ལག །སྨོན་ལམ་དང་བྱང་སེམས་དག་པས་ཐེག་དམན་དུ་མི་ལྟུང་བའི་ཡན་ལག །གདམས་ངག་གི་དགེ་རྩ་ལ་ཐེ་ཚོམ་བྲལ་བས་དམ་ཆོས་སྒྲུབ་རུང་གི་རྟེན་ཤེས་པ་གར་གཏད་དུ་སྐྱེ་བའི་ཡན་ལག་གོ། །ཐེབས་ནུས་ཀྱི་སྟོབས་ནི་འཕེན་པའམ་འདུན་སྟོབས། དགེ་སོགས་སྦྱོར་སྟོབས། ཁྱད་པར་རྣལ་འབྱོར་གྱི་སྟོབས། རྟེན་འབྲེལ་བྱིན་རླབས་ཀྱི་སྟོབས་ཏེ་བཞིའོ། །འདིའི་གྲུབ་མཐས་བློ་བསྒྱུར་མ་བསྒྱུར་གང་རུང་གི་ཕལ་པ་ལ་འཕོ་བ་འདེབས་པ་ནི་འཆི་ཀའི་མཚམས་སྦྱོར་དགེ་བར་བསྐྱེད་ནས་མཐོ་རིས་ལྟ་བུ་སྲིད་ལེན་མཚམས་སྦྱར་སྲེད་པ་འགྲུབ་པའི་ཐབས་སུ་འགྱུར་གྱི། ནཱ་རོ་ཆོས་དྲུག་གི་འཕོ་བ་ཐུན་མོང་མིན་པ་ནི་དེ་དག་ལ་བྱར་མེད་མོད། འོན་ཀྱང་སྡིག་ཅན་སོགས་ལ་འཕོ་བའི་ཆོ་ག་འདི་ལྟར་བྱ་བའི་རིམ་པ་རྒྱས་པ་ནི་སྟག་ལུང་ཐང་པའི་ཆོག་དྲུག་ཏུ་ལེགས་པར་བཤད་གདའ་བ་བླ་མ་དམ་པའི་ཞལ་ལུང་འཁྲུལ་པ་དང་བྲལ་བར་སེམས་སོ། །མཆན།༽འཕོ་བ་དྲན་བྱེད་ཀྱི་ཤེས་པ་ལ། མི་རྒོད་པ། མི་བྱིང་བ། མི་གཡོ་བ། གསལ་ལ་ཤེས་པ་དེ་དམིགས་པ་དེའི་ངོ་བོར་སྐྱེ་བ་ཞིག་དགོས་ཞེས་གསུངས་སོ། །
དེས་ན་མངལ་སྒོ་བསྡམ་ཚུལ་དང༌། སྔགས་སྤྱོད་པའི་རྟེན་ལ་འཕོ་ཚུལ་འདི་ནི་བཅོམ་ལྡན་འདས་དུས་ཀྱི་འཁོར་ལོར་ཡང༌། རྣལ་འབྱོར་དབང་པོ་རྣལ་འབྱོར་མ་ཐོབ་བར་དུ་གཡོ་བའི་ཡིད་ཀྱིས་གལ་ཏེ་ཤི་བར་གྱུར་པ་ན། །དཔལ་ལྡན་མི་ཡི་འཇིག་རྟེན་དུ་ནི་རབ་མཆོག་ཐུབ་པའི་རིགས་སུ་རྣལ་འབྱོར་ལྡན་པ་སྐྱེ་བར་འགྱུར། །སྔོན་གྱི་གོམས་པ་དེ་ཡིས་སླར་ཡང་ཡེ་ཤེས་རྣལ་འབྱོར་ཡངས་པ་དག་ནི་ཀུན་ཏུ་འཛིན་པར་འགྱུར། །ཡེ་ཤེས་ཐོབ་ནས་མི་བཟད་མཆོག་གི་གནས་སུ་རབ་འགྲོ་གང་དུ་སླར་ཡང་སྐྱེ་བ་ལྡན་པ་མིན། །ཅེས་དང༌། དེའི་འགྲེལ་པར། ཅི་སྟེ་གང་གི་ཚེ་ལམ་དུ་ཞུགས་པར་གྱུར་པ་རྣལ་འབྱོར་མ་ཐོབ་པར་འཆི་བར་འགྱུར་བ་དེའི་ཚེ་དེའི་འཛིན་པ་སྟེ། བག་ཆགས་ཀྱི་སྟོབས་ཀྱིས་སླར་ཡང་མིའི་སྐྱེ་བ་གཞན་ལ་ཐམས་ཅད་མཁྱེན་པ་ཐོབ་པར་འགྱུར་ཏེ། སྐྱེ་བ་བདུན་གྱི་མཐར་ཐུག་ལས་བརྩོན་འགྲུས་དང་མི་ལྡན་པར་གྱུར་ཅིང་ཡེ་ཤེས་མ་བསྒོམས་ཀྱང་ངོ༌། །ཞེས་སོ། །ཡང་ཁྲིད་ཡིག་རྙིང་མ་རྣམས་སུ་འཕོ་བའི་སྟོབས་ཀྱིས་གཟུགས་དང་གཟུགས་མེད་པའི་ཁམས་སུ་སྐྱེ་ཞེས་འབྱུང་བའི་འགྲེལ་པ་དེ་ཅི་ཞེ་ན། སྐབས་དེར་བྱམས་སོགས་ཀྱིས་ཚོགས་གསོག་ལྟ་བུའི་ལས་ཀྱི་མཐུའམ། ཡང་ན་སྟོང་པར་བསམ་པ་ཆོས་སྐུའི་འཕོ་བ་ཞེས་པ་ལྟ་བུའི་རྐྱེན་གྱིས་གཟུགས་མེད་སྐྱེ་མཆེད་ཅི་ཡང་མེད་པ་སོགས་ལ་སྔར་གོམས་པར་བྱས་པ་དེ་གསོས་བཏབ་པས་སླར་དེར་སྐྱེ་བའི་རྒྱུའི་མཐུ་དང་ལྡན་པར་གྱུར་པ་ལས་སོ། །
དེ་ཡང་ཁམས་གོང་དུ་སྐྱེ་བའི་ལས་རྒྱུ་སྙོམས་འཇུག་གི་བསམ་གཏན་མི་གཡོ་བའི་ལས་ཡིན་ལ། དེ་དག་གི་ཏིང་ངེ་འཛིན་སྔོན་གོམས་པ་སླར་སྐྱེ་བའི་རྒྱུའི་སྟོབས་དང༌། འཆི་བའི་ཚེ་སྔར་གྱི་ལས་སད་བྱེད་བྱམས་པའི་སེམས་བསྐྱེད་པ་ལྟ་བུ་ལས་ཀྱི་སྟོབས་དང༌། བསྐལ་པ་འཇིག་པའི་ཚེ་འདོད་ཁམས་ཀྱི་མི་སོགས་བསམ་གཏན་བཞི་པར་ཆོས་ཉིད་ཀྱི་སྟོབས་ཀྱིས་སྐྱེ་བར་ངེས་པའི་ཕྱིར་ཏེ། མཛོད་ལས།
ཁམས་གཉིས་དག་ཏུ་གཟུགས་མེད་པ། །
རྒྱུ་དང་ལས་ཀྱི་སྟོབས་ཀྱིས་ཏེ། །
གཟུགས་ཀྱི་ཁམས་སུ་བསྟན་པ་རྣམས། །
དེ་དག་དང་ཆོས་ཉིད་ཀྱིས་ཀྱང༌། །
ཞེས་གསུམ་གསུངས་པ་དང༌། ཐོས་པ་དང་མན་ངག་གི་སྟོབས་ཀྱི་མཐུ་ཡི་རྒྱུ་ལས་དེར་སྐྱེ་བ་དང་ལྔ་བཤད་དོ། །བཙན་ཐབས་ཀྱི་འཕོ་བ་ནི། གློ་བུར་དུ་སྲོག་ལ་བར་ཆད་བྱུང་ན་བྱ་བར་གདན་བཞིའི་བཤད་རྒྱུད་སོགས་ལས་གསུངས་ཀྱང་ལག་ལེན་དུ་སྐྱོང་བ་ཤས་ཆུང་བས་འདིར་རྒྱས་པར་མ་བཀོད་དོ། །འདིར་འདི་ཤེས་པར་བྱ་སྟེ། རྗེ་མར་པས།
བསྒོམས་ཏེ་འཚང་རྒྱ་ཀུན་ཀྱང་རྒྱ། །
མ་བསྒོམས་རྒྱ་ན་རྒྱ་ངེས་ཡིན། །
ཅེས་པ་ནི་འཕོ་བ་ལ་མཚོན་ཏེ་གསུངས་པ་ཡིན་གྱི། རྒྱུའི་ཐེག་པའི་ལམ་སོགས་བརྒྱུད་ནས་སྔགས་ཀྱི་ཐེག་པར་འཇུག་པ་ལས། རྡོ་རྗེ་འཆང་གི་གོ་འཕང་ཐོབ་པ་ལ་ཚེགས་དང་དུས་ཐུང་ངུས་འགྲུབ་པའི་རྡོ་རྗེ་ཐེག་པའི་ལམ་ཉིད་ནས་འཇུག་པ་ཆེས་བསྔགས་པ་ཡིན་ཏེ། ལམ་གཞན་གྱི་སྒོམ་ཡུན་ལ་བལྟོས་ཏེ་ལམ་འདིའི་འཕོ་བ་ལ་སོགས་ཀྱི་ཐབས་ཀྱིས་བསྒོམ་པ་ནི་མ་བསྒོམ་པ་ལྟ་བུར་ཟད་དོ་ཞེས་དགོངས་སོ། །སྨྲས་པ།
དཔལ་ལྡན་བདེ་གཤེགས་མི་ཡི་གཟུགས་འཛིན་པ། །
སངས་རྒྱས་ཉིད་ལ་སངས་རྒྱས་བརྒྱུད་པའི་ཕྲེང༌། །
རྡོ་རྗེ་སློབ་དཔོན་ཆེ་ཞབས་མཉེས་བྱས་ཏེ། །
གདམས་པའི་ཟབ་གནད་འགའ་ཞིག་ལེགས་པར་མཐོང༌། །
དེ་ཚེ་མི་བཟོད་སྙིང་རྗེའི་གཞན་དབང་གིས། །
བ་མེད་རྡོ་རྗེ་ཐེག་པའི་བདེ་བའི་རོ། །
བཟོད་མེད་བསོད་པར་མྱོང་བའི་འབེལ་མཆིད་ཅིག །
སྐལ་ལྡན་སློབ་མའི་ཆེད་དུ་བརྗོད་ཟིན་ཏོ། །ཞེས་སོ། །
སྲིད་པའི་ཆུ་བོ་སྐམ་པོར་བགྱིད་བྱེད་ཅིང༌། །
གཅིག་ཏུ་ཞི་བའི་འབྱུང་བྱའི་མིག་གསལ་བ། །
ཀུན་ནས་ལོང་བར་ཅིག་ཅར་སྩོལ་བྱེད་པོ། །
རྡོ་རྗེ་འཛིན་ཞབས་ཉི་མ་འབར་དེར་འདུད། །
གཉིས་པ་སྐྱེ་མེད་རླུང་སེམས་དབྱེར་མེད་ལ། དངོས་བཤད་པ་དང༌། གདམས་པའི་འཕྲོས་དོན་བཤད་པ་དང༌། རླུང་སེམས་དབྱེར་མེད་ཀྱི་སྒྲ་དོན་བཤད་པའོ། །དང་པོ་༼དངོས་བཤད་པ་༽ལ་གོ་བྱ་དང༌། ཉམས་ལེན་ནོ། །དང་པོ་༼གོ་བྱ་༽ནི།
སྤྱིར་ཕྱག་རྒྱ་ཆེན་པོ་ལ་རྒྱུ་ལམ་འབྲས་བུ་གསུམ་དུ་གནས་པའི་རྒྱུ་ཕྱག་རྒྱ་ཆེན་པོའམ་གཞི་ཕྱག་རྒྱ་ཆེན་པོ་ནི། ཁམས་དྲུག་པོ་ལ་རིགས་དྲུག་སྔོན་དུ་འབྱུང་རྒྱུའི་བདེ་བ་ཆེན་པོ་ལྷན་ཅིག་སྐྱེས་པའི་རིགས་ཡིན་ལ། རིགས་དེ་རྡོ་རྗེ་ཐེག་པའི་ལམ་གྱིས་སྨིན་གྲོལ་དུ་བྱེད་པ་ནི་ལམ་ཕྱག་རྒྱ་ཆེན་པོ་ཡིན་ལ། སྨིན་གྲོལ་གྱི་གོམས་པ་རབ་ཀྱི་མཐར་ཕྱིན་པས་བཅོམ་ལྡན་འདས་རིགས་དྲུག་གི་བདག་ཉིད་དུ་མངོན་པར་རྫོགས་པར་འཚང་རྒྱ་བ་ནི་འབྲས་བུ་ཕྱག་རྒྱ་ཆེན་པོ་ཡིན་ལ། དེའང་རྒྱུ་ལྷན་ཅིག་སྐྱེས་པའི་རིགས་ལ་ཕྱག་རྒྱ་ཆེན་པོར་བཏགས་པ་ནི་འབྲས་མིང་རྒྱུ་ལ་བཏགས་པ་སྟེ། རྒྱུ་འབྲས་སུ་རྗེས་སུ་མཐུན་པས་ཕྱག་ཆེན་རྗེས་མཐུན་པ་ཡིན་ལ། ལམ་ཕྱག་རྒྱ་ཆེན་པོ་ནི། བསྒྲུབ་བྱ་འབྲས་བུ་ཕྱག་རྒྱ་ཆེན་པོའི་གོ་འཕང་སྒྲུབ་བྱེད་ལ་བསྒྲུབ་བྱའི་མིང་གིས་བཏགས་པ་ཡིན་ཏེ། བསྒྲུབ་བྱ་འབྲས་བུའི་ཕྱག་རྒྱ་ཆེན་པོ་ལའང་སློབ་ལམ་ནས་འབྱུང་བའི་བསྒྲུབ་བྱ་འབྲས་བུའི་ཕྱག་རྒྱ་ཆེན་པོ་དང༌། མི་སློབ་ལམ་ནས་འབྱུང་བའི་བསྒྲུབ་བྱ་འབྲས་བུའི་ཕྱག་རྒྱ་ཆེན་པོ་གཉིས་ལས། དང་པོ་ལ་མཐོང་ལམ་ཐོབ་ན་ཕྱག་རྒྱ་ཆེན་པོ་མཆོག་གི་དངོས་གྲུབ་དང་པོར་ཐོབ་པས་དེ་ཡན་གྱི་ཕྱག་ཆེན་གྱི་དངོས་གྲུབ་ནི་ཕྱག་རྒྱ་ཆེན་པོ་མཚན་ཉིད་པ་ཡིན་ལ། དེ་ཕྱིན་ཆད་ཀྱི་ཕྱག་ཆེན་གྱི་དངོས་གྲུབ་སྒྲུབ་བྱེད་ཀྱི་ཕྱག་ཆེན་དུ་གྱུར་པའི་ཟབ་མོ་རྫོགས་པའི་རིམ་པའང་ཕྱག་རྒྱ་ཆེན་པོ་མ་ཡིན་པ་མ་ཡིན་ཀྱང༌། ཕྱག་ཆེན་མཚན་ཉིད་པར་ནི་མི་འཇོག་སྟེ། དེས་ཕྱག་ཆེན་གྱི་གོ་འཕང་ཁྱད་པར་བ་མ་ཐོབ་པའི་ཕྱིར། དེས་ན་ཕྱག་ཆེན་མཚན་ཉིད་པ་ནི་རྡོ་རྗེའི་བདེན་པ་མཐོང་བ་ཡན་གྱི་སྒྲུབ་བྱེད་ལམ་གྱི་ཕྱག་རྒྱ་ཆེན་པོ་དང༌། བསྒྲུབ་བྱ་འབྲས་བུའི་ཕྱག་རྒྱ་ཆེན་པོ་གཉིས་སུ་ཤེས་པར་བྱ་དགོས་ལ།
འོ་ན་དེ་ལྟའི་ལམ་འབྲས་ཀྱི་ཕྱག་རྒྱ་ཆེན་པོ་རང་དེ་གང་ལ་བྱ་ཞེ་ན། རྡོ་རྗེ་ཐེག་པ་བླ་ན་མེད་པའི་ཐབས་ཁྱད་པར་ཅན་གྱིས་ལྷན་ཅིག་སྐྱེས་པའི་རིགས་ལས་བསྒྲུབས་པའི་བདེ་སྟོང་གི་ཡེ་ཤེས་སྒྲིབ་པ་དང་བྲལ་བ་དེ་ཡིན་ལ། དེའི་བདེ་བའི་ཆའི་སྒྲུབ་བྱེད་བསྒྲུབ་བྱ་དང་བཅས་པ་ནི་སྔར་བསོད་ཚོགས་གཙོ་བོར་གྱུར་པ་བདེ་ཆེན་རླུང་སེམས་དབྱེར་མེད་ཀྱི་སྐབས་སུ་བཤད་ཟིན་ལ། འདི་ནི་ཡེ་ཤེས་ཚོགས་སོགས་གཙོ་བོར་གྱུར་པ་སྐྱེ་མེད་སྟོང་པ་ཉིད་ཀྱི་ཆ་ནས་བཤད་པ་ཡིན་ཏེ། འདི་ཉིད་ཀྱི་གཞུང་ལས།
བཟུང་བའི་ཡུལ་དང་འཛིན་པའི་སེམས། །
ཡང་དག་དོན་ལ་གྲུབ་པ་མེད། །
ཅེས་འབྱུང་བའི་ཕྱིར། འོ་ན་རྫོགས་པའི་རིམ་པ་འདིར་སྐྱེ་མེད་རླུང་སེམས་དབྱེར་མེད་དུ་ནམ་ཞིག་ནས་བསྒོམ་ཞེ་ན། བསྐྱེད་རིམ་སྔགས་ཀྱི་སྐུ་ཡེ་ཤེས་ཀྱི་སྐུར་སྦྱང་བ་གཙོ་ཆེ་བའི་ཆེད་ཀྱི་སྟོང་ར་སྦྱོང་བའི་དུས་དེ་ཉིད་ནས་བསྒོམ་པ་ཡིན་ཏེ། དེ་ནས་རིམ་བཞིན་མཆོག་གི་རྩ་དབུ་མར་དབང་པོ་བཅུ་པོ་རྣམས་ཀྱི་རླུང་སེམས་སོ་སོར་བསྡུས་ཏེ། རྩ་སྦྱོང་བའི་སྐབས་ནས་བསྒོམས་པས། མཚན་མར་འཛིན་ཅིང་སྣང་བའི་ཆོས་ཀྱི་སྤྲོས་པ་ལོག་ནས་མཚན་མ་མེད་པ་སྟོང་པའི་གཟུགས་བརྙན་མ་སྐྱེས་པའི་ཆོས་ཐམས་ཅད་རྡོ་རྗེ་ཨ་ཝ་དྷཱུ་ཏི་གཞན་མཆོག་ཏུ་སྣང་བའི་མཁའ་དབྱིངས་ལ་པྲ་ཕབ་པ་ལྟར་འཆར་ལ། དེ་ལ་ཡན་ལག་ལྔ་དང་ལྡན་པའི་བསམ་གཏན་གྱི་སེམས་ལེགས་པར་དབྱེར་མེད་དུ་གྱུར་པས་མཉམ་པར་བཞག་པས། སེམས་དེའི་བཞོན་པར་གྱུར་པའི་འབྱུང་ལྔའི་རླུང་གཟུང་འཛིན་གྱི་རྟེན་བྱེད་པའི་སྤྲོས་པ་དང་སྐྱེ་བ་དང་བྲལ་ནས་ཡེ་ཤེས་ལྔ་དང་རྡོ་རྗེ་གསུམ་གྱི་སྲོག་རྩོལ་དུ་གྱུར་ནས། རླུང་སྦྱང་བ་མཐར་ཕྱིན་ནས་རླུང་སེམས་ཀྱི་བྱེད་པ་རང་དབང་ཅན་དེས་སྒྲིབ་བཅས་ཀྱི་ཁམས་དཀར་དམར་འདུལ་སྦྱོང་བྱས་ནས་བྱང་ཆུབ་ཀྱི་སེམས་འཛག་པའི་སྐྱེ་བ་མེད་པར་གྲུབ་སྟེ། ཟག་མེད་ཀྱི་བདེ་བ་འཛིན་པའི་རྟེན་དུ་གྱུར་པ་དེ་མཆོག་གི་དབུ་མའི་ནང་གི་འཁོར་ལོའི་དབུས་སུ་འཛིན་པའི་བདེ་བ་མྱོང་བའི་སྟོབས་ཀྱིས་རླུང་སེམས་དབྱེར་མེད་པ་དེ་ཉིད་རང་འདོད་པའི་ལྟར་འཆར་ཞིང་མཐོང་བ་ན། ལྷའི་སྐུ་སྟོང་པའི་གཟུགས་བརྙན་དུ་རྟོག་པའི་དྲི་མ་སྤངས་ནས་སྐྱེ་བ་མེད་པའི་ལྷ་སྐུ་སྒྱུ་མ་ལྟ་བུར་ཡང་དང་ཡང་དུ་དྲན་པར་བྱས་པའི་ཏིང་ངེ་འཛིན་གྱི་མཐུས་སྐུ་དེ་ལས་སེམས་ཅན་གྱི་ཁམས་དང་སངས་རྒྱས་ཀྱི་ཞིང་ཁྱབ་པའི་འོད་ཟེར་གྱི་མཆོད་སྤྲིན་སྤྲོ་བ་ལ་སོགས་པ་རང་གཞན་གྱི་དོན་རྒྱ་ཆེན་པོའི་ཆེད་དུ་བསགས་སྦྱངས་སྒྲུབ་ཅིང་དེ་ལྟར་བསྒྲུབས་པས་ཕུང་ཁམས་སྐྱེ་མཆེད་ཐམས་ཅད་སྒྲིབ་བྲལ་སྐྱེ་མེད་དུ་བྱེད་པ་ནི་ཏིང་ངེ་འཛིན་གྱི་ཡན་ལག་མཐར་ཕྱིན་པར་འགྱུར་པས། འདིར་གཏུམ་མོ་ལམ་གྱི་རྨང་རྡོར་བྱས་ནས། ལམ་གྱི་ལུས་ཡོངས་རྫོགས་དེ་ཉིད་སྦྱོར་བ་ཡན་ལག་དྲུག་དང་ལམ་རིམ་པ་ལྔའི་ཡན་ལག་ཚང་བར་བྱས་ནས་ཕྱག་རྒྱའི་ལམ་སྤྱོད་པ་དང་བཅས་པའི་སྒོ་ནས་ཉམས་སུ་ལེན་པར་བྱེད་པ་ན། སྐྱེ་མེད་རླུང་སེམས་དབྱེར་མེད་ཀྱི་རྣལ་འབྱོར་དང་ཡ་མ་བྲལ་བ་ཁོ་ནར་བསྒོམ་པ་ཡིན་ལ།
དེ་ལྟ་བུའི་ལམ་གྱི་རིམ་པ་ནི་སྐྱེ་མེད་རླུང་སེམས་དབྱེར་མེད་དེ་སྒྲུབ་བྱེད་ལམ་གྱི་ཕྱག་རྒྱ་ཆེན་པོ་ཡིན་ལ། ཕྱག་རྒྱ་ཆེན་པོ་ཡན་ལག་དྲུག་གི་ལམ་དེས་ཁམས་དྲུག་སྒྲིབ་བྲལ་དུ་བྱས་པ་ལ་བསྒྲུབ་བྱའི་ཕྱག་རྒྱ་ཆེན་པོ་དེའང་རིགས་དྲུག་ཏུ་འགྱུར་བ་ནི། སའི་ཁམས་དྲི་བྲལ་དུ་གྱུར་པ་སྲིད་གསུམ་ཀུན་ནས་དང་བ་འཁོར་ལོའི་རིགས། ཆུའི་ཁམས་དྲི་བྲལ་དུ་གྱུར་པ་ཆགས་ཆེན་པདྨའི་རིགས། མེའི་ཁམས་དྲི་བྲལ་དུ་གྱུར་པ་བདེ་བ་ཆེན་པོ་རིན་པོ་ཆེའི་རིགས། རླུང་གི་ཁམས་དྲི་བྲལ་དུ་གྱུར་པ་ཉོན་མོངས་ཟད་པ་རལ་གྲིའི་རིགས། ནམ་མཁའི་ཁམས་དྲི་བྲལ་དུ་གྱུར་པ་ཡེ་ཤེས་ཀྱི་སྐུ་རྣམ་པར་མི་ཕྱེད་པ་རྡོ་རྗེའི་རིགས། ཡེ་ཤེས་ཀྱི་ཁམས་དྲི་བྲལ་དུ་གྱུར་པ་མི་ཤེས་པ་གཅོད་པར་བྱེད་པ་གྲི་གུག་གི་རིགས་སོ། །
དེ་ལྟར་འབྲས་བུ་ཕྱག་རྒྱ་ཆེན་པོའི་རིགས་དྲུག་པོ་དང་ཡེ་ཤེས་ལྔ་གྲུབ་བདེ་ཐ་མི་དད་པའི་བལྟོས་པ་དེ་ཡང་སྟོང་པ་ཉིད་སྐྱེ་བ་མེད་པ་གཙོ་བོར་གྱུར་པའི་ཆ་ནས་འཇོག་པ་ཡིན་ཏེ། སྟོང་པ་ཆེན་པོ་ཡི་གེ་ལྔ་དང༌། ཐིག་ལེ་སྟོང་པ་ཡི་གེ་དྲུག་གི་ཆ་ནས་དེར་འཇོག་པའི་ཕྱིར། དེ་ལ་སྟོང་པ་ཆེན་པོ་ཡི་གེ་ལྔ་ནི། ཡེ་ཤེས་ཀྱི་ཕུང་པོ་དང༌། རྣམ་ཤེས་ཀྱི་ཕུང་པོ་དང༌། ཡེ་ཤེས་ཀྱི་ཁམས་དང༌། ནམ་མཁའི་ཁམས་ལ་སོགས་པ་མདོར་ན་ཁམས་དྲུག་གི་ནང་ནས་རྣམ་ཤེས་དང་ཡེ་ཤེས་ཀྱིས་བསྡུས་པའི་ཆོས་ཐམས་ཅད་སྒྲིབ་པ་དང་བྲལ་བ་ཉིད་དང༌། རོ་མཉམ་པ་ཉིད་དང༌། གཅིག་ཏུ་འདྲེས་པར་གྱུར་པ་ཉིད་ནི་སྟོང་པ་ཆེན་པོ་དང་པོ་ཆོས་ཀྱི་དབྱིངས་ཀྱི་ཡེ་ཤེས་ཏེ་རྣམ་པར་ཤེས་པ་དང་ཡེ་ཤེས་ཀྱིས་བསྡུས་པའི་དབང་པོ་དང་ཡུལ་ལ་སོགས་པ་རྣམས་ཀྱི་ཆོས་ཉིད་ལས་འདས་པ་རང་བཞིན་གྱིས་འོད་གསལ་བ་སྟེ། རང་བཞིན་ཀུན་རྫོབ་པའི་ཆོས་རྣམས་འོད་གསལ་བ་དོན་དམ་ཆོས་ཀྱི་དབྱིངས་ཀྱི་རང་བཞིན་དུ་གནས་པ་ཡིན་ཏེ། རྩ་རྒྱུད་ལས།
རྣམ་པར་ཤེས་པའི་ཆོས་ཉིད་འདས། །
ཡེ་ཤེས་དག་པ་གོས་པ་མེད། །
རང་བཞིན་འོད་གསལ་ཆོས་རྣམས་ནི། །
ཆོས་ཀྱི་དབྱིངས་ཀྱི་བགྲོད་པར་གནས། །
ཞེས་གསུངས་སོ། །དེའི་རང་བཞིན་མྱ་ངན་ལས་འདས་པ་མཚན་མ་མེད་པ་སྟེ། འདུས་བྱས་ཀྱི་མཚན་ཉིད་ཐོག་མར་སྐྱེ་བ་དང༌། བར་དུ་གནས་པ་དང༌། མཐར་འཇིག་པ་མེད་པ་སྟེ། ཡང་དག་པར་སྦྱོར་བ་ལས།
དང་པོ་ཐ་མའི་རྟོག་ལས་གྲོལ། །
བློ་དང་ལྡན་པས་མཁའ་ལྟར་བསྒོམ། །
ཞེས་གསུངས་ཤིང༌། ཀྱེའི་རྡོ་རྗེ་ལས།
ཧེ་ནི་རྒྱུ་སོགས་སྟོང་པ་ཉིད། །
རུ་ནི་ཚོགས་དང་བྲལ་བ་སྟེ། །
ཀ་ནི་གང་དུའང་མི་གནས་པའོ། །
ཞེས་གསུངས་སོ། །དེ་ལྟར་སེམས་ཀྱི་མཚན་མ་རྒྱུན་གནས་པ་དང་དབང་པོ་འགག་པའི་འཆི་བ་དང༌། སྲིད་པ་གཞན་དུ་སྐྱེ་བ་མེད་པ་སྟེ། འཕགས་པ་ཀླུས།
འདི་ལ་སྐྱེ་བ་ཅི་ཡང་མེད། །
འགའ་ཞིག་གིས་ནི་འཆི་བའང་མེད། །
སེམས་ཀྱི་ཚུལ་གྱིས་རྣམ་པར་གནས། །
འཁོར་བ་ཁོ་ནར་ཤེས་པར་བྱ། །
ཞེས་གསུངས་སོ། །ཡུལ་གྱི་མཚན་མ་གཟུགས་སོགས་དང་བྲལ་བ་ནི། ཀྱཻའི་རྡོ་རྗེར།
ངོ་བོས་གཟུགས་མེད་མཐོང་བ་པོ། །
སྒྲ་མེད་ཐོས་པ་པོ་ཡང་མེད། །
དྲི་མེད་སྣོམ་པ་པོ་ཡང་མེད། །
རོ་མེད་མྱོང་བ་པོ་ཡང་མེད། །
རེག་མེད་རེག་པ་པོ་ཡང་མེད། །
སེམས་མེད་སེམས་ལས་བྱུང་བའང་མེད། །
ཅེས་གསུངས་ཤིང༌། རྡོ་རྗེ་སྙིང་འགྲེལ་ལས། ངོ་བོ་ནི་དེ་བཞིན་གཤེགས་པའི་ཡེ་ཤེས་སུ་རིག་པའོ། །དེ་བས་ངོ་བོ་ཉིད་ཀྱི་གཟུང་བྱ་དང་འཛིན་པ་དང་འཛིན་པ་པོ་ཡོད་པ་མ་ཡིན་ནོ། །རྣལ་འབྱོར་པ་རྣམས་ཀྱིས་ཕྱིའི་དངོས་པོ་མེད་ཅིང་ཁམས་བཅོ་བརྒྱད་པོ་རྣམ་པར་འགྱུར་བ་ཡོད་པ་མ་ཡིན་ནོ། །ཞེས་གསུངས་སོ། །དེ་ཉིད་མུ་སྟེགས་པའི་གྲུབ་མཐས་བཏགས་པའི་རང་བཞིན་ཉེར་བཞི་དང་ཉི་ཤུ་རྩ་ལྔ་པའི་སྐྱེས་བུ་ཤེས་རིག་རྟག་པ་ལ་སོགས་པའི་མཚན་མ་མེད་ཅིང༌། བདག་དང་སེམས་དང་འགྲོ་བ་དང་སྐྱེས་བུ་ལ་སོགས་པའི་མཚན་མ་མེད་པ་སྟེ། ནང་ལེར། དེ་དག་དབུས་སུ་རྡོ་རྗེ་ཅན་ནི་རང་བཞིན་མིན་ཅིང་རྣམ་འགྱུར་མིན་ཏེ་ཁྱབ་བྱེད་རང་བཞིན་མེད་པའོ། །ཞེས་གསུངས་ཤིང༌། ཀྱེའི་རྡོ་རྗེར།
སྐྱེས་བུ་སྔོན་རབས་དབང་ཕྱུག་དང༌། །
བདག་དང་གསོ་བ་སེམས་ཅན་དང༌། །
དུས་དང་གང་ཟག་ཉིད་དང་ནི། །
དངོས་པོ་ཀུན་གྱི་རང་བཞིན་འདི། །
སྒྱུ་མའི་གཟུགས་ཀྱིས་ཡང་དག་གནས། །
ཞེས་གསུངས་ཤིང༌། དགོངས་པ་ལུང་སྟོན་ལས།
དངོས་པོ་འདི་དག་མ་སྐྱེས་པ། །
ཕུང་པོར་གྲགས་པའི་ཆོས་ཉིད་མེད། །
ནམ་མཁའ་ལྟ་བུར་བརྟག་དཀའ་བའི། །
བདག་མེད་བྱང་ཆུབ་ཅེས་བྱ་འདི། །
ཞེས་གསུངས་སོ། །འདི་ཉིད་འཁོར་འདས་སུ་འཆིང་གྲོལ་བྱེད་པོ་དང་བདེ་སྡུག་སྟེར་པོ་མིན་པ་ནི། ནང་ལེར། བདག་ནི་བྱེད་པོ་སྡུག་བསྔལ་བདེ་བ་རབ་ཏུ་སྦྱིན་པོ་མི་ཡི་བདག་པོ་དེར་ནི་འགྱུར་བ་མིན། །འགལ་ཡང་བཅིངས་དང་གྲོལ་བར་འགྱུར་མིན་མི་ཡི་བདག་པོ་སེམས་ཀྱི་ནུས་པ་རྣམ་པར་སྤངས་ནས་སོ། །ནམ་མཁའ་བུམ་པའི་དབུས་ན་ཆུ་ནི་ལེན་པར་བྱེད་པ་ན་ཡང་འགྲོ་བ་མིན་པ་ཇི་ལྟ་བ། །མཁའ་ཁྱབ་མཁའ་ཡི་རྡོ་རྗེ་ཅན་ནི་ཡུལ་དང་རྣམ་བྲལ་ལུས་ཀྱི་དབུས་དག་ཏུ་ཡང་དེ་བཞིན་ནོ། །ཞེས་གསུངས་ཤིང༌། འཆིང་གྲོལ་གྱི་རྒྱུ་རང་གི་ངོ་བོའམ་རིགས་ཤེས་དང་ཐ་སྙད་ཀྱི་ཚད་མས་གྲུབ་པ་དང་བདེན་པ་ཡང་མེད་དེ། ཀྱེའི་རྡོ་རྗེ་ལས།
གང་དང་གང་གིས་འཆིང་འགྱུར་བ། །
ཐབས་དང་བཅས་ན་དེ་ཉིད་ཀྱིས། །
སྲིད་པའི་འཆིང་བ་ལས་གྲོལ་འགྱུར། །
ཆགས་པས་འཇིག་རྟེན་འཆིང་གྱུར་པ། །
འདོད་ཆགས་ཉིད་ཀྱིས་རྣམ་གྲོལ་འགྱུར། །
བཟློག་པའི་སྒོམ་པ་འདི་ཉིད་ནི། །
སངས་རྒྱས་མུ་སྟེགས་ཀྱིས་མི་ཤེས། །
ཞེས་དང༌། ཤྲཱི་ཛ་གད་མི་ཏྲ་ཨཱ་ནནྡའི་༼དཔལ་འགྲོ་བའི་བཤེས་གཉེན་ཀུན་དགའ་༽འཆིང་བ་རྣམ་གྲོལ་ལས་ཀྱང༌།
གང་གིས་འཆིང་བར་བྱེད་པའི་རྒྱུ། །
དེ་ཉིད་གྲོལ་བར་བྱེད་པའི་ལམ། །
འདི་ན་འཆིང་གྲོལ་གང་ཡང་མེད། །
འཆིང་བ་གང་ཡིན་དེ་གྲོལ་བའོ། །
ཞེས་གསུངས་སོ། །དེ་ཉིད་རྒྱུ་འབྲས་ཀྱི་མཚན་ཆོས་སྐྱེད་བྱེད་ཀྱི་རྒྱུ་ས་བོན་དང་མངོན་གསལ་འབྲས་བུའི་ཆོས་ཀྱི་རང་བཞིན་དུའང་མེད་ཅིང༌། དེ་ལྟར་ནའང་རླུང་ཞེས་དགོངས་པའི་སྐད་ཀྱིས་བྱང་ཆུབ་ཀྱི་སེམས་ལས་བདེ་སྡུག་སོགས་ཆོས་རྣམས་ཀྱི་ས་བོན་ཙམ་དུ་བཞག་ལ། དེ་ཉིད་མི་མངོན་པར་ཕྲ་བའི་ཕྱིར། རྟག་ཏུ་གསལ་བར་བརྗོད་དུ་མེད་དེ། དེ་ལྟའི་ས་བོན་དང་གསལ་བའི་འབྲས་བུའང་དོན་དམ་པར་ཡོད་པ་མ་ཡིན་པ་ནི། དགོངས་པ་ལུང་སྟོན་ལས།
རླུང་ཞེས་བྱ་བའི་བྱང་ཆུབ་སེམས། །
དབང་པོ་ཀུན་གྱི་གཙོ་བོ་ཡིན། །
འདི་ལྟར་མི་མངོན་ཕྲ་བ་ལས། །
རྟག་ཏུ་གསལ་བར་བརྗོད་པ་མིན། །
ཅེས་དང༌།
རྣམ་དག་བྱང་ཆུབ་སེམས་ཞེས་པ། །
རླུང་ལས་རྟག་ཏུ་འབྱུང་བ་ཡིན། །
བདེ་སྡུག་ལ་སོགས་ཆོས་རྣམས་ཀྱི། །
ས་བོན་ལྟ་བུར་བཤད་པ་ཡིན། །
བྱང་ཆུབ་སེམས་ཀྱི་ངོ་བོ་འདི། །
ཕུང་སོགས་གཉིས་མེད་མཁའ་ལྟར་མཉམ། །
ཤེས་རབ་ཐབས་དང་སྦྱོར་བ་ཡིས། །
བྱང་ཆུབ་སེམས་ནི་འགྲོ་བར་འགྱུར། །
ཞེས་གསུངས་སོ། །དེ་ཉིད་ཚོར་བའི་མཚན་མ་སྲིད་གསུམ་མཐའ་དག་བདེ་སྡུག་བཏང་སྙོམས་ཀྱི་རང་བཞིན་ནི་ཀུན་རྫོབ་པ་ཡིན་ལ། དེ་རང་བཞིན་གྱིས་མ་གྲུབ་པའི་དོན་དམ་པ་སྟེ། དེ་གཉིས་ངོ་བོ་ཐ་མི་དད་པ་ནི་བྱང་ཆུབ་ཀྱི་སེམས་ཁྱད་པར་དུ་འཕགས་པ་སྟེ། རྡོ་རྗེ་གུར་ལས།
དཔེར་ན་སྒྱུ་མ་མེ་ལོང་བཞིན། །
དེ་བཞིན་བདེ་དང་སྡུག་བསྔལ་ཏེ། །
དངོས་རྣམས་ཇི་བཞིན་ཡོངས་སུ་ཤེས། །
བྱང་ཆུབ་ཚུལ་ནི་བསྟན་པ་ཡིན། །
ཅེས་གསུངས་སོ། །འདི་ཉིད་འཁོར་བ་པའི་སྐབས་སུ་སྒྲིབ་པ་དང་བཅས་པ་ལྟར་སྣང་ཡང་དེའི་རང་བཞིན་སྒྲིབ་བྲལ་ནི་མྱང་འདས་ཡིན་པས་ཀ་བུམ་ལྟར་དངོས་པོ་ཐ་དད་པ་མ་ཡིན་པའི་བྱང་ཆུབ་ཀྱི་སེམས་བདེ་བ་ཆེན་པོ་ལྷན་ཅིག་སྐྱེས་པ་ཡིན་ལ། ཀྱེའི་རྡོ་རྗེ་ལས།
འདི་ཉིད་འཁོར་བ་ཞེས་བྱ་སྟེ། །
འདི་ཉིད་མྱ་ངན་འདས་པ་ཉིད། །
འཁོར་བ་སྤངས་ནས་གཞན་དུ་ནི། །
མྱ་ངན་འདས་པ་རྟོགས་མི་འགྱུར། །
འཁོར་བ་གཟུགས་དང་སྒྲ་ལ་སོགས། །
འཁོར་བ་ཚོར་བ་ལ་སོགས་པ། །
འཁོར་བ་དབང་པོ་རྣམ་ཉིད་དེ། །
འཁོར་བ་ཞེ་སྡང་ལ་སོགས་པ། །
འདི་རྣམས་ཆོས་ནི་མྱ་ངན་འདས། །
རྨོངས་ཕྱིར་འཁོར་བའི་གཟུགས་ཅན་ཏེ། །
རྨོངས་མེད་འཁོར་བ་དག་པས་ནི། །
འཁོར་བ་མྱ་ངན་འདས་པར་འགྱུར། །
བྱང་ཆུབ་སེམས་ནི་མྱ་ངན་འདས། །
ཀུན་རྫབ་དོན་དམ་ཚུལ་ཅན་ནོ། །
ཞེས་གསུངས་སོ། །དེ་ལྟ་བུའི་རང་བཞིན་མྱང་འདས་ཀྱི་བྱང་སེམས་དེ་འཕེལ་འགྲིབ་འཆར་ནུབ་སྐྱེ་འཆི་སོགས་ཀྱི་བྱེད་པ་དང་བྲལ་བ་སྟེ། དབང་མདོར་བསྟན་ལས།
འཕེལ་བ་ལ་ནི་འཕེལ་བ་མེད། །
ཟད་པ་ལ་ནི་ཟད་པ་མེད། །
ནུབ་པ་ལ་ནི་ནུབ་པ་མེད། །
ཤར་བ་ལ་ནི་ཤར་བ་མེད། །
གསལ་བ་ལ་ནི་གསལ་བ་མེད། །
བཙུམ་པ་ལ་ནི་བཙུམ་པ་མེད། །
སྐྱེས་པ་ལ་ནི་སྐྱེས་པ་མེད། །
ཤི་བ་ལ་ནི་འཆི་བ་མེད། །
གྲོལ་བ་ལ་ནི་གྲོལ་བ་མེད། །
མི་གནས་པ་ལ་གནས་པ་མེད། །
དངོས་མེད་ལ་ནི་དངོས་མེད་མིན། །
དངོས་པོ་ལ་ནི་དངོས་མེད་ཉིད། །
འགྱུར་བ་ལ་ནི་འགྱུར་བ་མེད། །
མི་འགྱུར་ལས་ནི་མི་འགྱུར་མེད། །
ཆོས་རྣམས་རང་བཞིན་མེད་པ་ནི། །
སྒྱུ་མ་འབྱུང་དང་ཟད་བཞིན་ནོ། །
འབྱུང་བ་ཟད་པར་མི་འགྱུར་ཏེ། །
རང་བཞིན་གྱིས་ནི་སྐྱེ་བ་མེད། །
དངོས་དང་དངོས་མེད་མཚན་ཉིད་གཅིག །
སྣ་ཚོགས་འདི་ནི་མཚན་ཉིད་བྲལ། །
ཅེས་གསུངས་སོ། །དེ་ཉིད་རྡུལ་མུན་སྙིང་སྟོབས་དང་སྒྲ་སོགས་ཀྱི་ཡོན་ཏན་དང་བྲལ་བ་སྟེ། ཀྱེའི་རྡོ་རྗེར། མཆོག་དགར་བསྒོམ་པ་མེད་ཅིང་སྒོམ་པ་པོ་ཡང་མེད། །ལུས་ཀྱང་མེད་ཅིང་བཟུང་བ་མེད་ཅིང་འཛིན་པའང་མེད། །ཤ་དང་ཁྲག་ཀྱང་མེད་ཅིང་བཤང་དང་གཅི་བའང་མེད། །སྐྱུགས་བྲོ་རྨོངས་མེད་གཙང་སྦྲ་མཆོད་ཕྱིར་ཐོགས་མེད་དང༌། །ཆགས་མེད་སྡང་བ་མེད་དང་རྨོངས་མེད་ཕྲག་དོག་མེད། །སེར་སྣ་མེད་དང་ང་རྒྱལ་མེད་ཅིང་མཐོང་བྱ་མེད། །བསྒོམ་དང་སྒོམ་པ་པོ་མེད་བཤེས་དང་དགྲ་མེད་ཅིང༌། །རློམ་སེམས་མེད་པའི་ལྷན་ཅིག་སྐྱེས་པ་སྣ་ཚོགས་ཉིད། །ཅེས་གསུངས་ཏེ། དེ་ལྟ་བུའི་མཚན་ཉིད་ཅན་ཆོས་ཀྱི་དབྱིངས་ཀྱི་ཡེ་ཤེས་འདིའི་མིང་གི་མཚན་མ་ནི་དབུས་སུ་གྲི་གུག་གི་རྣམ་པའོ། །དེ་སྐད་དུའང༌། རྒྱུད་ཀྱི་རྒྱུལ་པོའི་ཡེ་ཤེས་ལེའུ་ལས། གང་ལ་ཐོག་མཐའ་དབུས་མེད་གནས་དང་འཆི་དང་སྲིད་པ་དང་ནི་སྒྲ་དང་དྲི་དང་རོ་དག་དང༌། །རེག་བྱ་གཟུགས་དང་སེམས་མེད་རང་བཞིན་དང་ནི་སྐྱེས་བུ་མེད་ཅིང་འཆིང་དང་གྲོལ་དང་བྱེད་པོ་མེད། །ས་བོན་དང་ནི་གསལ་བའི་དུས་མེད་མཐའ་བྲལ་སྲིད་པར་སྡུག་བསྔལ་བདེ་བ་ཉིད་ཀྱི་རང་བཞིན་མེད། །མྱ་ངན་འདས་པ་མཚན་མ་མེད་ཅིང་བྱེད་པ་རྣམས་བྲལ་ཡོན་ཏན་མེད་པ་དེ་ལ་ཕྱག་འཚལ་ལོ། །
ཞེས་གསུངས་སོ། །སྟོང་པ་ཆེན་པོ་གཉིས་པ་འདུ་བྱེད་ཀྱི་ཕུང་པོ་དང་རླུང་གི་ཁམས་ལ་སོགས་པ་རླུང་གི་རིགས་ཐམས་ཅད་སྒྲིབ་པ་དང་བྲལ་བ་ཉིད་དང༌། རོ་མཉམ་པ་ཉིད་དང༌། གཅིག་ཏུ་འདྲེས་པར་གྱུར་པ་ཉིད་ནི་བྱ་བ་ནན་ཏན་གྱི་ཡེ་ཤེས་ཏེ། དེ་ཡང་སྐྱེ་འགག་གི་གནས་སྐབས་ཀྱི་མཚན་ཉིད་འཕོ་བའི་སྐད་ཅིག་འགགས་པར་གྱུར་པ་མཆོག་ཏུ་མི་འགྱུར་བ་འཕོ་བ་མེད་པའི་སྐད་ཅིག་ནི། དུས་དང་དེས་བསྐྱེད་པའི་སྒྲིབ་པ་སྤངས་པའི་ཕུང་ཁམས་སྐྱེ་མཆེད་རྣམས་སྣ་ཚོགས་པའི་སྒྱུ་མ་འཛིན་པས། སྣ་ཚོགས་ལ་སོགས་པའི་རྡོ་རྗེ་སྟེ། ཀྱེ་རྡོར་ལས།
ཞེས་འབྱུང་ཞིང༌། ཤེས་རབ་ཀྱི་དོན་ཡང་སྟོང་པ་ཉིད་དེ། གུར་ལས། སྟོང་ཉིད་རྡོ་རྗེར་བརྗོད་པར་བྱ། །ཞེས་གསུངས་པའི་ཕྱིར། དེས་ན་སྣ་ཚོགས་པའི་སྒྱུ་མ་རྣམས་གདོད་མ་ནས་སྟོང་པ་ཉིད་ཀྱི་རང་བཞིན་དང་ཟུང་དུ་འཇུག་པའོ། །དེ་ཉིད་ནི་སྐྱེས་བུ་དཔེ་ཟླ་མེད་པ་སྟེ། སྐྱེས་བུ་ནི་ཀུན་རྫོབ་པའི་བདེན་པ། དཔེ་ཟླ་མེད་པ་ནི་དཔེ་དང་རྟགས་དང་ཟླ་དང་མཚན་མས་མཚོན་དུ་མེད་པའི་དོན་དམ་པའི་བདེན་པ་སྟེ། དེ་ཉིད་ཟུང་དུ་ཆུད་པ་ནི་སྐྱེས་བུ་དཔེ་ཟླ་མེད་པ་སྟེ་རིག་པའི་སྐྱེས་བུ་དང་གནད་གཅིག་གོ། །དེ་ལའང་རིག་པ་ནི་དོན་དམ་པ། སྐྱེས་བུ་ནི་ཀུན་རྫོབ་པ། དེ་གཉིས་དབྱེར་མེད་པའོ། །སམྦུ་ཊ་ལས།
རིག་པའི་སྐྱེས་བུ་གྲུབ་པ་སྟེ། །
གང་དུ་མི་འགྲོ་གར་མི་གནས། །
ཐོག་མ་དབུས་མཐའ་རྣམ་པར་སྤངས། །
གཉིས་མེད་སྲིད་གསུམ་སྣང་བ་པོ། །
ཀུན་འགྲོ་ཐམས་ཅད་ཤེས་པ་པོ། །
ཀུན་དོན་ཀུན་གྱི་སེམས་ཀུན་གནས། །
སྡིག་པ་ཀུན་ལས་རྣམ་པར་གྲོལ། །
ཡོན་ཏན་ཀུན་གྱི་རྒྱན་དུ་བྱས། །
ཀུན་ཕན་ཞི་བ་མཚུངས་མེད་པ། །
རྟག་འཆར་མགོན་སྐྱབས་རྣམ་རྟོག་སྤངས། །
དབྱིབས་དང་ཁ་དོག་ལས་འདས་པ། །
རྒྱལ་པོ་རྒྱལ་བའི་སྤྱོད་ཡུལ་ཡིན། །
ཅེས་གསུངས་སོ། །དེ་ཉིད་བརྟན་གཡོའི་དངོས་པོ་ཀུན་ལ་མ་ཁྱབ་པ་མེད་ཅིང་ཐམས་ཅད་དུ་རྗེས་སུ་འགྲོ་བས། དེ་སྐད་དུ།
ཞེས་སོ། །དེ་ཉིད་སྐྱེ་འགག་དང་སངས་རྒྱས་བྱང་སེམས་སེམས་ཅན་དང་སྲོག་ལ་སོགས་པའི་སྤྲོས་པ་མེད་པ་སྟེ། རྩ་བའི་རྒྱུད་ལས།
སྐྱེས་པ་མ་ཡིན་པ་ཡི་ཆོས། །
འདུ་བྱེད་བྲལ་བ་རྣམས་ལ་ཡང༌། །
སངས་རྒྱས་ཉིད་མེད་བྱང་ཆུབ་མེད། །
སེམས་ཅན་མེད་ཅིང་སྲོག་ཉིད་མེད། །
ཅེས་གསུངས་ཤིང༌། དགོངས་པ་ལུང་སྟོན་ལས།
ཆོས་འདི་རང་བཞིན་འོད་གསལ་ཞིང༌། །
གདོད་ནས་དག་པའི་མཁའ་དང་མཚུངས། །
བྱང་ཆུབ་མེད་ཅིང་མངོན་རྟོགས་མེད། །
བྱང་ཆུབ་སེམས་ནི་ཡིན་པར་བཤད། །
ཅེས་གསུངས་སོ། །དེ་ལྟ་བུའི་ཡེ་ཤེས་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་རྟོག་གི་དྲྭ་བ་སྤངས་པ་དེ་ཉིད་ཤ་རུས་སོགས་བརྩེགས་པའི་ལུས་ཕུང་ལ་གནས་པ་མ་ཡིན་ཅིང༌། དཀྱིལ་འཁོར་དང་ལས་རྒྱ་དང་ཡེ་རྒྱའི་རྟོག་པ་ཐམས་ཅད་སྤངས་པ། དེ་ལྟར་ནའང་ཕུང་དྲུག་སོགས་ཀྱི་དངོས་པོ་ཀུན་ལ་ཁྱབ་པའི་ཡེ་ཤེས་ཀྱི་སྐུ་ཁྱབ་བྱ་ཁྱབ་བྱེད་ཀྱི་ཚུལ་གྱིས་ལུས་ལ་གནས་ཀྱང་སྐྱེ་འཇིག་གི་དངོས་པོ་མེད་པས་ན་ལུས་ལས་མ་སྐྱེས་པ་སྟེ། ཀྱེའི་རྡོ་རྗེ་ལས།
ལུས་ལ་ཡེ་ཤེས་ཆེན་པོ་གནས། །
རྟོག་པ་ཐམས་ཅད་ཡང་དག་སྤངས། །
དངོས་པོ་ཀུན་ལ་ཁྱབ་པ་པོ། །
ལུས་གནས་ལུས་ལས་མ་སྐྱེས་པའོ། །
ཞེས་པ་དང༌།
འདི་ཉིད་ཡེ་ཤེས་ཆེན་པོ་ཉིད། །
ཐམས་ཅད་ལུས་ལ་རྣམ་པར་གནས། །
གཉིས་དང་གཉིས་སུ་མེད་པའི་ཚུལ། །
དངོས་དང་དངོས་མེད་བདག་ཉིད་གཙོ། །
བརྟན་དང་གཡོ་བ་ཁྱབ་ནས་གནས། །
སྒྱུ་མའི་གཟུགས་ཅན་ཉིད་དུ་འདོད། །
ཅེས་པ་དང༌། གུར་ལས་ཀྱང༌།
སྐྱེ་བ་མེད་ཅིང་དམིགས་པ་མེད། །
མི་ཕྱེད་ནམ་མཁའི་འབྱུང་གནས་ཏེ། །
ཟབ་ཅིང་རྒྱ་ཆེའི་རང་བཞིན་ཅན། །
བྱང་ཆུབ་ཚུལ་ནི་བསྟན་པའོ། །
ཞེས་གསུངས་སོ། །དེ་ལྟར་ལུས་ཀྱི་དབང་པོ་དང་ལས་དབང་ལ་སོགས་པ་ཐམས་ཅད་སྒྲིབ་བྲལ་དུ་གྱུར་པས་དབང་པོ་ཐམས་ཅད་ཀྱང་དོན་ཐམས་ཅད་ལ་འཇུག་པར་བྱེད་པས་ན་དབང་པོ་ཐམས་ཅད་པ་སྟེ། དཔའ་བར་འགྲོ་བའི་མདོ་ལས། བཅོམ་ལྡན་འདས་ཀྱི་གཙུག་ཏོར་གྱིས་ཀྱང་གཟིགས་སོ། །ཞེས་གསུངས་པ་བཞིན་དུ་གཙུག་ཏོར་དང༌། སྙན་དང༌། བ་སྤུའི་བུ་ག་ཚུན་ཆད་ཀྱིས་ཀྱང་གཟིགས་པའི་བྱ་བ་བྱེད་པས་ཀུན་ནས་སྤྱན་དང༌། སོར་མོའི་རྩེ་མོ་ལ་སོགས་པས་སྒྲ་ཐམས་ཅད་ཉན་པས་ཀུན་ནས་སྙན་ཏེ་དེ་བཞིན་དུ་གཞན་ལའང་ཤེས་པར་བྱ་སྟེ། དགྱེས་པ་རྡོ་རྗེ་འབུམ་ལྔ་ལས།
རྒྱུ་དང་འབྲས་བུ་འགགས་པ་ལ། །
རྒྱལ་བའི་དབང་པོ་ཀུན་གཞན་ཏེ། །
གསུང་དང་ཐུགས་དང་བདེ་བའང་གཞན། །
ཕུང་པོའི་ཚོགས་ཀྱང་གཞན་མ་སྟེ། །
ས་ལ་སོགས་པའི་ཁམས་རྣམས་དང༌། །
ཡུལ་དང་དབང་པོ་རྣམས་ཀྱང་གཞན། །
ལས་ཀྱི་དབང་པོ་བྱ་བའང་གཞན། །
དེ་བཞིན་ལས་དབང་གཞན་རྣམས་སོ། །
ཀུན་ནས་ཕྱག་དང་ཞབས་ལ་སོགས། །
ཀུན་ནས་སྤྱན་དང་དབུ་དང་ཞབས། །
འཇིག་རྟེན་ཀུན་ནས་ཐོས་པ་སྤྱན། །
ཐམས་ཅད་ཁྱབ་སྟེ་བཞུགས་པའོ། །
ཞེས་གསུངས་སོ། །དེ་ཉིད་རྣམ་བཤད་རིག་པར། མཐའ་ནི་ཟད་དང་འཇུག་ཆ་དང༌། །ཞེས་གསུངས་པའི་རིགས་པས་འབྱུང་པོའི་ཚོགས་ཐམས་ཅད་སྒྲིབ་བྲལ་དུ་ཟད་ཅིང་འགགས་པའི་མཐར་འབྱུང་བས་ན་འབྱུང་བའི་མཐའ། ཡང་ན་དོན་དམ་བྱང་ཆུབ་ཀྱི་སེམས་འོད་གསལ་བ་ལས་འབྱུང་བའི་ཚོགས་རྣམས་ཐོག་མར་སྐྱེ་ཞིང་མཐར་དེའི་ངང་དུ་འཇིག་པར་འགྱུར་བས་འབྱུང་བའི་མཐའ་སྟེ། འཕགས་པ་ལྷའི་ཞབས་ཀྱིས།
ས་ཡི་ཁམས་ནི་ཆུ་ལ་ཐིམ། །
ཆུ་ནི་མེ་ལ་ཐིམ་པར་འགྱུར། །
མེ་ནི་ཕྲ་མོའི་ཁམས་རླུང་ལའོ། །
རླུང་ཡང་སེམས་ལ་ཐིམ་པར་འགྱུར། །
སེམས་ནི་སེམས་བྱུང་ལ་ཐིམ་འགྱུར། །
སེམས་བྱུང་མ་རིག་པ་ལ་སྟེ། །
དེ་ཡང་འོད་གསལ་བ་རུ་འགྲོ། །
འདི་ནི་སྲིད་པ་གསུམ་དུ་འགག །ཅེས་པ་དང༌།
འོད་གསལ་ལས་ནི་སྟོང་པ་ཆེ། །
སྟོང་པ་ལས་ཀྱང་ཐབས་བྱུང་ངོ༌། །
དེ་ལས་ཤེས་རབ་སྐྱེ་བར་འགྱུར། །
དེ་ལས་རླུང་ནི་ཡང་དག་འབྱུང༌། །
རླུང་ལས་མེ་ནི་འབྱུང་བར་འགྱུར། །
མེ་ལས་ཆུ་ནི་ཡང་དག་འབྱུང༌། །
ཆུ་ལས་ཀྱང་ནི་ས་སྐྱེ་འགྱུར། །
འདི་ནི་སེམས་ཅན་རྣམས་འབྱུང་བའོ། །
ཞེས་གསུངས་སོ། །དེ་ཉིད་འབྱུང་པོ་འཇིག་རྟེན་དང་འཇིག་རྟེན་ལས་འདས་པ་ཐམས་ཅད་ཀྱི་བདག་ཉིད་ཁྱབ་བདག་ཏུ་གྱུར་པས་ན་འབྱུང་པོའི་མགོན་པོ་སྟེ། ཀྱེའི་རྡོ་རྗེའི་རྒྱུད་ལས།
འཆད་པ་པོ་ང་ཆོས་ཀྱང་ང༌། །
རང་གི་ཚོགས་ལྡན་ཉན་པ་ང༌། །
འཇིག་རྟེན་སྟོན་པ་བསྒྲུབ་བྱ་ང༌། །
འཇིག་རྟེན་འཇིག་རྟེན་འདས་པ་ང༌། །
ལྷན་ཅིག་སྐྱེས་དགའི་རང་བཞིན་ང༌། །
ཞེས་གསུངས་སོ། །དེ་ཉིད་ཀྱི་སྲིད་པ་གསུམ་པོ་ཐམས་ཅད་ལ་ཁྱབ་ཅིང༌། དེས་དོར་བའི་སྲིད་པ་གསུམ་པོ་མེད་པས་ན་སྲིད་པ་གསུམ་པོ་མཆོག་ཏུ་འཛིན་པ་ཡིན་ལ། སྲིད་པ་གསུམ་པོ་སྐྱེ་བར་བྱེད་པའི་རྒྱུ་སེམས་དང་རླུང་དང་རྩ་དང་འབྱུང་བའི་ཚོགས་ལ་སོགས་པ་རྣམས་ཀྱིའང་རྟེན་དུ་གྱུར་པས་ན་རྣམ་དག་གི་རྒྱུར་གྱུར་པ་སྟེ། ཀྱེའི་རྡོ་རྗེ་ལས།
ང་ལས་འགྲོ་བ་ཐམས་ཅད་བྱུང༌། །
ང་ལས་གནས་གསུམ་པོ་ཡང་བྱུང༌། །
ང་ཡི་འདི་ཀུན་ཁྱབ་པ་སྟེ། །
འགྲོ་བའི་རང་བཞིན་གཞན་མ་མཐོང༌། །
ཞེས་གསུངས་སོ། །ཡང་དག་སྦྱོར་བའི་རྒྱུད་ལས་ཀྱང༌།
བྱང་ཆུབ་སེམས་དཔའ་མཐའ་ཡས་དང༌། །
རྫོགས་སངས་རྒྱས་དང་ཉན་ཐོས་སོགས། །
བརྟན་པ་དང་ནི་གཡོ་བ་ཡིན། །
འགྲོ་ཀུན་འདི་ལས་འབྱུང་བ་ཡིན། །
དངོས་དང་དངོས་མེད་བྲལ་བ་ཡི། །
དེ་ཉིད་རྣལ་འབྱོར་པས་བསྒོམ་བྱ། །
ཞེས་སོ། །དེ་ཉིད་ཀྱང་དཀྱིལ་འཁོར་འཁོར་ལོ་ལ་སོགས་པ་དང༌། རིག་བྱེད་ལ་སོགས་པའི་ཆོས་ཀྱི་བགྲོད་ཅིང་རྟོགས་པར་བྱ་བ་མ་ཡིན་གྱི། རང་གི་རིག་པ་རྣམ་པར་དག་པ་ཐམས་ཅད་དང་ལྡན་པའི་སྟོང་པ་ཉིད་རྒྱུའི་བདག་ཉིད་དང༌། འགྱུར་བ་མེད་པའི་བདེ་བའི་འབྲས་བུའི་བདག་ཉིད་ཅན་དབྱེར་མེད་པའི་རྣལ་འབྱོར་གྱིས་བགྲོད་ཅིང་རྟོགས་པར་བྱའོ། །དེ་ཉིད་འགྱུར་བའི་བག་ཆགས་འགགས་པས་མཆོག་ཏུ་བདེ་བའི་གོ་འཕང་དཔལ་དུས་ཀྱི་འཁོར་ལོ་སྟེ། འདིའི་མིང་གི་མཚན་མ་ནི། ཤར་ཕྱོགས་སུ་དབྱུག་པའི་རྣམ་པའོ། །རྒྱུད་ཀྱི་རྒྱལ་པོའི་ཡེ་ཤེས་ལེའུར། དུས་དང་སྣ་ཚོགས་ལ་སོགས་རྡོ་རྗེ་སྐྱེས་བུ་དཔེ་ཟླ་མེད་ཅིང་ཐམས་ཅད་དུ་འགྲོ་སྤྲོས་པ་མེད། །བརྩེགས་པ་ལ་གནས་རྣ་བ་སྣ་དང་ཁ་དང་མིག་དང་མགོ་སྟེ་ཐམས་ཅད་ནས་ནི་ཕྱག་དང་ཞབས། །འབྱུང་པོའི་མཐའ་སྟེ་འབྱུང་པོའི་མགོན་པོ་སྲིད་པ་གསུམ་པོ་མཆོག་འཛིན་རྒྱུ་རྣམ་དག་གི་རྒྱུར་གྱུར་པ། །རིག་པ་ལ་སོགས་རྣལ་འབྱོར་དག་གིས་བགྲོད་བྱ་མཆོག་བདེའི་གོ་འཕང་དུས་ཀྱི་འཁོར་ལོ་ལ་ཕྱག་འཚལ། །ཅེས་གསུངས་སོ། །
སྟོང་པ་གསུམ་པ་ནི། ཚོར་བའི་ཕུང་པོ་དང་མེའི་ཁམས་ལ་སོགས་པ་མེའི་རིགས་ཐམས་ཅད་སྒྲིབ་པ་དང་བྲལ་བ་ཉིད་དང༌། རོ་མཉམ་པ་ཉིད་དང༌། གཅིག་ཏུ་འདྲེས་པར་གྱུར་པ་ཉིད་ནི་མཉམ་པ་ཉིད་ཀྱི་ཡེ་ཤེས་ཏེ། དངོས་པོ་ཐམས་ཅད་མི་འགྱུར་བའི་བདེ་བར་རོ་མཉམ་པ་ཉིད་དུ་གྱུར་ནས། རྟག་ཆད་བདག་དང་ཆོས་ཀྱི་མཚན་ཉིད་ལ་སོགས་པ་མེད་པ་སྟེ་སྟོང་པ་ཉིད་དུ་གྱུར་པ་ནི། རྩ་བའི་རྒྱུད་ལས།
དངོས་ཀུན་མཉམ་པ་ཉིད་གྱུར་ནས། །
དངོས་པོ་གཅིག་ཏུ་མི་འགྱུར་གནས། །
མི་འགྱུར་ཡེ་ཤེས་ལས་བྱུང་བ། །
ཆད་པ་མ་ཡིན་རྟག་པ་མིན། །
ཅེས་གསུངས་ཤིང༌། དགོངས་པ་ལུང་སྟོན་ལས་ཀྱང༌།
ཆོས་རྣམས་ཐམས་ཅད་དངོས་མེད་ཅིང༌། །
ཆོས་ཀྱི་མཚན་ཉིད་རྣམ་སྤངས་པ། །
བདག་མེད་ཆོས་ལས་ཡང་དག་འབྱུང༌། །
བྱང་ཆུབ་ཚུལ་ནི་བསྟན་པའོ། །
ཞེས་གསུངས་སོ། །དེ་ཉིད་ནང་ལུས་ལ་རྡུལ་གྱི་ཆ་གཏུམ་མོ་ཡེ་ཤེས་ཀྱི་མེ་སྟེ། རྡུལ་གྱི་སྐྱེ་འགྲོ་སྐྱེད་པར་བྱེད་པ་ཡིན་པའི་ཕྱིར་སྤྲོ་བྱེད་དམ། ཡང་ན་གཏུམ་མོ་ཡེ་ཤེས་ཀྱི་མེ་ནི་འོད་ཟེར་སྤྲོ་བར་བྱེད་པའོ། །དེ་ཉིད་སྲོག་དང་ཐུར་སེལ་གཅིག་ཏུ་འདྲེས་པས་མེ་འབར་བ་ཡིན་པའི་ཕྱིར། ནུས་པའི་ངོ་བོ་སྟེ་ཡེ་ཤེས་ལེའུར། སྲོག་དང་ཐུར་སེལ་འགགས་པར་གྱུར་ན་རི་བོང་འཛིན་པ་བསྐྱོད་པ་ཉི་མའི་གཟུགས་སུ་རབ་ཏུ་འགྱུར། །ཞེས་གསུངས་སོ། །དེ་ཉིད་ཀྱི་སྤྱི་བོའི་ཟླ་བ་བཞུ་བར་བྱེད་པ་གློག་གི་མེ་དང་མཚུངས་ཤིང་བཟོད་པར་དཀའ་བའི་གཟི་བརྗིད་དང་ལྡན་པས་ཉི་མ་བཅུ་གཉིས་ཀྱི་གཟི་བརྗིད་ཅན་ནོ། །དེ་ཉིད་མཆོག་ཏུ་མི་འགྱུར་བའི་བདེ་བ་ནི་ཡེ་ཤེས་རྡོ་རྗེ་ཡིན་ལ། དེའི་སྣང་བ་མཆོག་གི་གོ་འཕང་སྟེ་དེར་བགྲོད་པར་བྱེད་པའོ། །ཡེ་ཤེས་ལེའུར། དེ་ནས་ཉི་མའི་གཟུགས་ནི་ལུས་དང་གདོང་དང་རྐང་པ་གཙུག་ཏོར་ཡན་ལག་ཐམས་ཅད་རྫོགས་པ་སྟེ། །གློག་གི་དབྱུག་པའི་རྗེས་མཐུན་འཕོ་མེད་བདེ་བ་སྐྱེད་པར་བྱེད་ལ་མཚན་ཉིད་ཡན་ལག་རབ་ཏུ་རྫོགས། །རྡོ་རྗེ་རྣམས་ཀྱི་རབ་ཏུ་སྣང་བར་བྱེད་ལ་སྲིད་གསུམ་གནས་ལུགས་ཆོས་ཀྱི་དབྱིངས་ནི་དེ་གནས་གྱུར། །འགྱུར་བ་མེད་པའི་བདེ་བའི་འབྲས་སྟེར་ཕྱག་རྒྱ་བཞི་པོ་འདི་རྣམས་གྲོང་དང་འབྲོག་དགོན་དུར་ཁྲོད་དང༌། །ཞེས་སོགས་གསུངས་ཤིང༌། སྡོམ་འབྱུང་ལས་ཀྱང༌། དངོས་པོའི་ཚོགས་ནི་རྣམ་པར་བཅད་པས་བསྐུལ་ཞིང་ཤེས་རབ་མི་ཡི་སྤྱོད་པ་ལས། །གཏུམ་མོ་འབར་ཞིང་རབ་ཏུ་གསལ་བ་འཕྲོ་བ་ཡང་དག་རིག་ཅིང་དྲི་མེད་ཉིད། །ཕུང་པོ་རྣམ་པར་རྟོག་པ་བསྲེགས་ཤིང་དམིགས་པ་མེད་པའི་ཡང་དག་རིག་པ་འཛག །ནམ་མཁའ་ཁྱབ་པས་དངོས་པོ་མཐའ་དག་མཉམ་ཉིད་བདུད་རྩིའི་གོ་འཕང་ཡང་དག་ལྡན། །ཅེས་གསུངས་སོ། །
འདིའི་མིང་གི་མཚན་མ་ནི་ལྷོ་ཕྱོགས་སུ་ཚེག་དྲག་གོ། །རྒྱུད་ཀྱི་རྒྱལ་པོའི་ཡེ་ཤེས་ཀྱི་ལེའུར། སྤྲོ་བྱེད་ནུས་པའི་ངོ་བོ་གློག་གི་མེ་དང་མཚུངས་ཤིང་ཉི་མ་བཅུ་གཉིས་དག་གི་གཟི་བརྗིད་ཅན། །ཡེ་ཤེས་རྡོ་རྗེར་སྣང་བ་མཆོག་གི་གོ་འཕང་བགྲོད་བྱེད་རྣམ་པར་བཅད་པ་དེ་ལ་ཕྱག་འཚལ་ལོ། །ཞེས་གསུངས་སོ། །སྟོང་པ་བཞི་པ་ནི་འདུ་ཤེས་ཀྱི་ཕུང་པོ་དང་ཆུའི་ཁམས་ལ་སོགས་པ་ཆུའི་རིགས་ཐམས་ཅད་སྒྲིབ་པ་དང་བྲལ་བ་ཉིད་དང༌། རོ་མཉམ་པ་ཉིད་དང༌། གཅིག་ཏུ་འདྲེས་པར་གྱུར་པ་ཉིད་ནི་སོ་སོར་ཀུན་ཏུ་རྟོག་པའི་ཡེ་ཤེས་ཏེ། འདུ་ཤེས་ཀྱི་སྐད་དོད་སཾ་ཛྙ་ཞེས་པ་ནི་མིང་ཞེས་པ་ཡིན་ལ། མིང་ཐམས་ཅད་ཨ་ཡིག་ལས་བྱུང་བ་བཞིན་མཆོག་ཏུ་མི་འགྱུར་བའི་བདེ་བ་ཕྱག་རྒྱ་ཆེན་མོ་དང་ཟུང་དུ་ཆུད་པ་ནི་ཨའི་ཡི་གེ་ཡིན་ལ། དེའི་གནས་ཐོབ་པ་ལ་བརྟེན་ནས་མིང་དང་མིང་ཅན་ཐམས་ཅད་མེད་པ་སྟེ་སྟོང་པ་ཉིད་དུ་གྱུར་པ་ནི། རྩ་བའི་རྒྱུད་ལས།
མིང་གི་བདག་ཉིད་ཡི་གེ་ཀུན། །
ཨ་ཡིག་རིགས་ལས་ཡང་དག་བྱུང༌། །
མི་འགྱུར་ཆེན་པོའི་གནས་ཐོབ་པ། །
མིང་མེད་མིང་ཅན་དག་ཀྱང་མེད། །
ཅེས་དང༌། དགོངས་པ་ལུང་སྟོན་ལས་ཀྱང༌།
མ་སྐྱེས་པ་ཡི་ཆོས་རྣམས་ལ། །
དངོས་པོ་མེད་ཅིང་སྒོམ་པ་མེད། །
ནམ་མཁའི་ཚུལ་དུ་སྦྱོར་བ་ཡིས། །
དངོས་པོ་ཞེས་ནི་རབ་ཏུ་བཤད། །
ཅེས་གསུངས་སོ། །དེའི་ནང་དུ་ཕ་ལས་ཐོབ་པའི་ཀུན་རྫོབ་བྱང་ཆུབ་སེམས་ཀྱི་ཀུནྡཱ་ལྟ་བུ་ལ་སྦྱར་ན། བྱང་ཆུབ་ཀྱི་སེམས་དཀར་པོ་དེ་བརྟན་པ་དང་གཡོ་བར་བཅས་པའི་འགྲོ་བ་ཀུན་གྱི་རྩ་བ་ཡིན་པས་འཇིག་རྟེན་གསུམ་གྱི་མགོན་པོ། ལྟེ་བའི་གཏུམ་མོ་ཡེ་ཤེས་ཀྱི་མེས་རེག་པ་ལ་བརྟེན་ནས། གཙུག་ཏོར་གྱི་པདྨའི་ལྟེ་བ་ལ་གནས་པའི་ཧཾ་ཡིག་གི་ཐིག་ལེ་རི་བོང་འཛིན་པ་ལས་འཛག་པའི་བདུད་རྩིའི་རྒྱུན་ལྕེ་དང་ལྕེ་ཆུང་གི་སྦྱོར་བས་མྱང་ན་གནས་སྐབས་སུ་དུས་མ་ཡིན་པར་འཆི་བའི་འཇིགས་པ་སེལ་ཞིང༌། དེ་རྡོ་རྗེ་ནོར་བུའི་རྩེ་མོར་སྦྱོར་བ་ཡན་ལག་དྲུག་གིས་འཛག་མེད་དུ་བཅིངས་པའི་བདེ་བ་ཐོབ་པ་ན། བདུད་དང་ཉོན་མོངས་པ་ཐམས་ཅད་བཅོམ་ནས་སངས་རྒྱས་ཀྱི་གོ་འཕང་ཉིད་དུ་གྱུར་པ་སྲིད་པའི་འཇིགས་པ་འཇོམས་པར་བྱེད་དེ། ཡེ་ཤེས་ལེའུར། རླུང་ནི་ཡང་དག་འཕྲད་པ་རྣམས་ཀྱིས་གློག་གི་མེ་ཡི་རྩེ་མོས་སྤྱི་བོའི་ཟླ་བ་བཞུ་བར་བྱེད། །ཐིག་ལེ་གང་གང་ཞུ་བ་འདི་ནས་མགྲིན་པ་སྙིང་ག་ལ་སོན་ལྟེ་བ་གསང་བ་དག་ལ་འགོག །ཐིག་ལེ་ལ་ནི་གཡོ་བའི་ཁུ་བ་རྡོ་རྗེ་ནོར་བུ་ལ་གནས་རྒྱལ་མཚན་རྩེ་ལ་འགོག་པ་གང༌། །དེ་ནི་ཤེས་རབ་ཡེ་ཤེས་སྐད་ཅིག་གལ་ཏེ་ཐིག་ལེའི་ཕྲེང་བ་འཕོ་བ་མེད་པས་བདེ་ནའོ། །དེ་ཕྱིར་གཡོ་མེད་བདེ་བའི་སྐད་ཅིག་ལྷན་ཅིག་སྐྱེས་པ་འདིར་ནི་ཆོས་ཀྱི་དབྱིངས་ཀྱིས་སྟོར་བྱེད་དེ། །སྲོག་གི་རོ་ཡི་འགྲོ་བ་རྣམས་ལ་གནས་པ་ཐམས་ཅད་བཀུག་ཅིག་ཉོན་མོངས་བདུད་རྣམས་བཅོམ་བྱས་ནས། །རྫུ་འཕྲུལ་ཀུན་མཁྱེན་པ་དང་སྲིད་གསུམ་བླ་མ་ཉིད་ནི་རྣལ་འབྱོར་རྣམས་ཀྱིས་སྐྱེ་བ་འདི་ལ་སྟེ། །གལ་ཏེ་ལམ་དུ་རབ་ཞུགས་འཆི་བར་གྱུར་ན་དེ་ཚེ་དེ་ཡི་འཛིན་པས་སྐྱེ་བ་གཞན་ལའོ། །ཞེས་གསུངས་ཤིང༌། སམྦུ་ཊ་ལས།
མགོ་བོའི་དབུས་ན་ཀླད་པ་ཞེས། །
བྱ་བར་གྲགས་པ་དེ་ཉིད་ནི། །
པདྨའི་དབུས་གྱུར་གང་ཡིན་པ། །
ཟླ་བའི་དཀྱིལ་འཁོར་ཞེས་བྱར་བརྗོད། །
དེ་ཡི་དབུས་སུ་ཡི་གེ་ཧཾ། །
མི་ཤིགས་ཐིག་ལེའི་གཟུགས་ཅན་ཏེ། །
མི་གསལ་གསལ་བའི་བདག་ཉིད་ཅན། །
ས་བོན་གཟུགས་ཀྱི་ཡང་དག་གནས། །
དེ་ཉིད་བརྟན་དང་གཡོ་བཅས་པའི། །
འགྲོ་བ་ཀུན་གྱི་རྩ་བ་སྟེ། །
ལུས་ཅན་རྣམས་ཀྱི་གཟུགས་རྣམས་ནི། །
དང་པོར་དེ་ལས་སྐྱེས་པ་ཡིན། །
ཉིན་མཚན་བདུད་རྩི་འཛག་པས་ན། །
མེ་ནི་མཉེས་པར་བྱེད་པ་སྟེ། །
དེ་ཉིད་ཀྱིས་ནི་སྒྲ་ཡང་ཕྱིར། །
དེས་ནི་དཀྱིལ་འཁོར་ཡོངས་རྫོགས་པར། །
འགྱུར་བ་ཉིད་དུ་ཐེ་ཚོམ་མེད། །
དེ་ཉིད་དཀྱིལ་འཁོར་ཞེས་བཤད་དེ། །
དངོས་པོ་རྣམས་ཀྱི་སྙིང་པོ་མཆོག །
དེ་ནི་ལེན་ཅིང་འཛིན་པ་ན། །
ལུས་ཀྱི་དཀྱིལ་འཁོར་ཉིད་དུ་འདོད། །
རྩ་ནི་སུམ་ཅུ་རྩ་གཉིས་ཀྱང༌། །
བྱང་ཆུབ་སེམས་ནི་རིན་པོ་ཆེའི། །
སྙིང་པོ་ལེན་པས་དཀྱིལ་འཁོར་ཡིན། །
དེ་ནི་ཕྱི་ནང་སྣ་ཚོགས་ཀྱི། །
ཁྱབ་བྱའི་གཟུགས་ཀྱིས་ཡང་དག་གནས། །
ཕྱི་ནི་གཟུགས་དང་སྒྲ་སོགས་ལ། །
དབང་པོ་ཐམས་ཅད་འཇུག་པའོ། །
རང་གི་ཁུ་བ་ལ་སོགས་པའི། །
གྲུབ་པའི་རྫས་སུ་གནས་པ་སྟེ། །
ཕྱི་དང་ནང་གི་དེ་དག་ཉིད། །
བྱང་ཆུབ་སེམས་ཀྱི་རྡོ་རྗེ་ཅན། །
སྦོམ་པ་དང་ནི་ཕྲ་གཟུགས་ཀྱིས། །
འགྲོ་བ་སངས་རྒྱས་རང་བཞིན་ཉིད། །
དེ་ནི་སངས་རྒྱས་བྱང་ཆུབ་ཉིད། །
དམ་ཚིག་དོན་དུ་གསུངས་པ་སྟེ། །
ཚེ་འདི་ཉིད་དུ་སངས་རྒྱས་ནི། །
མཐོང་བའང་དཀྱིལ་འཁོར་ལས་བྱུང་སྟེ། །
ཉན་ཐོས་རང་རྒྱལ་དེ་བཞིན་དུ། །
ཚངས་སོགས་ལྷ་ཡང་དཀྱིལ་འཁོར་སྐྱེས། །
ཞེས་གསུངས་སོ། །འདིའི་མིང་གི་མཚན་མ་ནི་བྱང་ཕྱོགས་སུ་ཐིག་ལེའི་རྣམ་པའོ། །རྒྱུད་ཀྱི་རྒྱལ་པོ་ཡེ་ཤེས་ཀྱི་ལེའུར། དཀར་པོ་འཇིག་རྟེན་གསུམ་གྱི་མགོན་པོ་རི་བོང་འཛིན་པ་ལས་འཛག་འཇིག་རྟེན་སྤྱི་བོར་ཡང་དག་གནས། །བདུད་རྩི་འཆི་བ་སེལ་ཞིང་སྲིད་པའི་འཇིགས་པ་འཇོམས་པར་བྱེད་པ་ཐིག་ལེའི་གཟུགས་ལ་ཕྱག་འཚལ་ལོ། །ཞེས་གསུངས་ཤིང༌། སྟོང་པ་ལྔ་པ་ནི། གཟུགས་ཀྱི་ཕུང་པོ་དང་སའི་ཁམས་ལ་སོགས་པ་སའི་རིགས་ཐམས་ཅད་སྒྲིབ་བྲལ་དུ་གྱུར་པ་ཉིད་དང༌། རོ་མཉམ་པ་ཉིད་དང༌། གཅིག་ཏུ་འདྲེས་པ་ཉིད་ནི་མེ་ལོང་ལྟ་བུའི་ཡེ་ཤེས་ཏེ། དེ་ནི་དངོས་པོའི་ཚོགས་ཐམས་ཅད་སྟོང་པ་ལ་མ་བརྟགས་པར་གསལ་བར་སྣང་བ་གཞོན་ནུ་མ་ལ་པྲ་ཕབ་པ་བཞིན་དུ་སྣང་བ་རང་གི་སེམས་ཀྱི་སྣང་བ་ཙམ་བེམས་པོའི་ཚོགས་སྤངས་པ་སྟེ། རྩ་བའི་རྒྱུད་ལས།
སྟོང་པ་ལ་ནི་དངོས་པོའི་ཚོགས། །
བརྟགས་པའི་གཟུགས་སྤངས་བེམས་པོ་མིན། །
འདི་ནི་མཐོང་སྟེ་མེ་ལོང་ལ། །
པྲ་ཕབ་གཞོན་ནུ་མ་ཡིས་བཞིན། །
ཅེས་པ་དང༌། རྡོ་རྗེ་གུར་ལས།
རིན་ཆེན་སེམས་ལས་ཕྱིར་གྱུར་པའི། །
སངས་རྒྱས་མེད་ཅིང་སེམས་ཅན་མེད། །
རྣམ་པའི་དོན་དང་རྣམ་ཤེས་དགེ །
ཕྱི་རོལ་གྱུར་པ་འགའ་ཡང་མེད། །
ཁམས་གསུམ་དག་ནི་དབང་ཕྱུག་ཆེ། །
སངས་རྒྱས་ཀུན་ཉིད་ཡིད་ཀྱིས་བྱེད། །
ཁམས་གསུམ་ན་ནི་རྒྱལ་ཆེན་པོ། །
སེམས་ཉིད་གཅིག་པུས་ཐོབ་པར་འགྱུར། །
གཟུགས་དང་སྒྲ་དང་དེ་བཞིན་དྲི། །
རོ་དང་རེག་བྱ་སྐྱེས་པའི་དངོས། །
རིན་ཆེན་སེམས་འདིར་བརྗོད་ཉིད་དེ། །
ཆོས་དབྱིངས་མཆོག་ཏུ་ཞི་བའོ། །
གཟུགས་དང་ཚོར་བ་འདུ་ཤེས་དང༌། །
འདུ་བྱེད་དང་ནི་རྣམ་ཤེས་ཉིད། །
ཐམས་ཅད་སེམས་འདིའི་དངོས་པོ་ལས། །
ཐུབ་པས་གཞན་དུ་མ་གསུངས་སོ། །
ཡིད་བཞིན་ནོར་བུ་ཆེན་པོ་ཡིན། །
འདོད་དོན་འབྲས་བུ་རབ་སྩོལ་བཞིན། །
བདེན་ཅིང་དག་པའི་སེམས་ཉིད་ཀྱང༌། །
སངས་རྒྱས་བྱང་ཆུབ་འབྲས་རབ་སྟེར། །
དེ་ཉིད་ཀྱིས་ན་སངས་རྒྱས་ཀྱི། །
རྡོ་རྗེའི་ཐུགས་ནི་བསྐུལ་བ་ན། །
ཟབ་མོའི་རྣམ་པའི་རྩ་བ་ཅན། །
ཕྱེད་པར་དཀའ་བའི་དངོས་གྲུབ་སྩོལ། །
ཅེས་གསུངས་ཤིང༌། སྡོམ་འབྱུང་ལས་ཀྱང༌།
བེམས་པོ་མིན་ཕྱིར་རང་རིག་ཉིད། །
ཤེས་པར་བྱ་མིན་མཐོང་བྱ་མིན། །
གཟུགས་མེད་ཉིད་ཕྱིར་གང་མི་གནས། །
རྣམ་འགྱུར་མེད་པའི་དེ་རྟག་པ། །
ཀུན་རྫོབ་སྐྱེ་བ་འབྱུང་བ་ལས། །
དངོས་མེད་ཀྱང་མིན་ཆད་མེད་ཕྱིར། །
ཞེས་པ་དང༌། དགོངས་པ་ལུང་སྟོན་ལས་ཀྱང༌།
ཕུང་པོ་ཁམས་སོགས་རྣམ་སྤངས་ཤིང༌། །
གཟུང་དང་འཛིན་པ་ལས་གྲོལ་བ། །
ཆོས་བདག་མེད་པའི་སྟོང་ཉིད་ཅན། །
བྱང་ཆུབ་སེམས་ནི་འདི་གསུངས་སོ། །
རྟེན་ཅིང་འབྲེལ་འབྱུང་མིང་ཅན་ཏེ། །
ཐོག་མ་མེད་ནས་མ་སྐྱེས་བདག །
རང་སེམས་མཉམ་པ་ཉིད་ཀྱང་ཡིན། །
ཅེས་གསུངས་སོ། །དེ་ལྟར་བཅོམ་ལྡན་འདས་རྡོ་རྗེ་སེམས་དཔའ་སེམས་ཀྱི་སྣང་བ་ཙམ་ནི་སྔགས་ཀྱི་ངོ་བོ་སྟེ། དེ་ལ་སྔགས་ཀྱི་མནྟྲ་ཞེས་པ་ནི། མན་ནི་ཡིད་ཡིན་ལ། ཏྲ་ནི་ཡོངས་སུ་མི་གཏོང་བའི་དོན་གྱི་སྐྱོབ་པ་སྟེ། དེའང་མན་ཤེས་པ་ལའོ་ཞེས་པའི་བྱིངས་ལ་འདོན་པས་སྟོང་པ་ཉིད་ཀྱི་ཡེ་ཤེས་དང༌། དེའི་སྒྲིབ་པ་གཉིས་སྤངས་པའི་ཀུན་ཏུ་བཟང་པོ་ཉིད་ཐོབ་པ་ནི་ཡོངས་སུ་མི་གཏོང་བའི་དོན་གྱིས་ཏྲའོ། །དེས་ན་སྟོང་པ་ཉིད་དང་སྙིང་རྗེ་དབྱེར་མེད་པའི་ཡེ་ཤེས་ནི་སྔགས་ཏེ་དེའི་ངོ་བོའོ། །འདུས་པའི་རྒྱུད་ཕྱི་མར།
གང་གང་དབང་པོའི་ཡུལ་རྣམས་ཀྱིས། །
བརྟེན་ནས་སྐྱེད་པར་བྱེད་པའི་ཡིད། །
ཡིད་དེ་མན་ཅེས་བྱ་བར་བཤད། །
ཏྲ་ཡིག་སྐྱོབ་པའི་དོན་ལ་སྟེ། །
འཇིག་རྟེན་སྤྱོད་ལ་ངེས་གྲོལ་བའི། །
དམ་ཚིག་སྡོམ་པ་གང་གསུངས་པ། །
སྐྱོད་པ་རྡོ་རྗེ་ཐམས་ཅད་ཀྱིས། །
སྔགས་ཀྱི་སྤྱོད་པ་ཞེས་པར་གསུངས། །
ཞེས་གསུངས་སོ། །ཡང་ན་སྔགས་ནི་དོན་དམ་བྱང་ཆུབ་ཀྱི་སེམས་སྐྱེ་འགག་གནས་གསུམ་དང་བྲལ་བ། དངོས་པོ་དང་དངོས་པོ་མེད་པའི་བདག་ཉིད་སྟོང་པ་ཉིད་དང་སྙིང་རྗེ་དབྱེར་མེད་པ་ནི་སྔགས་ཡིན་ལ། དེའི་ངོ་བོ་སྟེ་རྡོ་རྗེ་ཕྲེང་བ་ལས།
སྔགས་ཀྱི་མཚན་ཉིད་ཇི་ལྟ་བུ། །
བཅོམ་ལྡན་སྔགས་དོན་ཞེས་པ་ཅི། །
རང་བཞིན་ཇི་བཞིན་རབ་གསལ་བ། །
སྔགས་ཀྱི་དེ་ཉིད་མན་ངག་ནི། །
སྔགས་ཀྱི་སྡོམ་དོན་ཇི་ལྟ་བུ། །
དེ་ནས་བཅོམ་ལྡན་རྡོ་རྗེ་ཅན། །
རྣལ་འབྱོར་གསུམ་གྱི་འབྲས་བདག་ཉིད། །
སྔགས་ཀྱི་དོན་དང་མིང་མཆོག་དང༌། །
གཉིས་མེད་ཡེ་ཤེས་མཚན་ཉིད་ཅན། །
དེ་ཁོ་ན་ཉིད་བཤད་ཀྱིས་ཉོན། །
སྙིང་པོ་སྙིང་པོའི་དོན་གསུངས་པ། །
ཐོག་མ་མེད་དང་ཞི་བ་དང༌། །
དངོས་དང་དངོས་མེད་བདག་ཉིད་གཙོ། །
སྟོང་ཉིད་སྙིང་རྗེ་དབྱེར་མེད་པ། །
སྔགས་དོན་རིག་པའི་མཚན་ཉིད་ནི། །
རྟེན་པ་མེད་ཅིང་སྣང་བ་མེད། །
རང་བཞིན་མེད་པ་མཆོག་གི་མཆོག །
མིང་མེད་རང་བཞིན་མེད་པ་དང༌། །
འགྱུར་བ་མེད་པ་ཆེན་པོའི་མཆོག །
གཉིས་པ་ཐམས་ཅད་རྣམ་སྤངས་པ། །
བདེ་བ་ཡང་དག་འཕེལ་བར་བྱེད། །
སྐལ་བཟང་དེ་ལ་འཕེལ་བར་བྱེད། །
ཤེས་བྱ་ཐམས་ཅད་ཆ་དང་བྲལ། །
གཉིས་མེད་ཡེ་ཤེས་རྣལ་འབྱོར་སྐྱེས། །
དེ་ཉིད་དེ་ནི་དོན་དམ་པ། །
དེ་ནི་དེ་བཞིན་གཞན་ཉིད་མིན། །
དེ་ཉིད་རྡོ་རྗེ་འཆང་པའི་དངོས། །
ཡེ་ཤེས་ལྔ་ཡི་རང་བཞིན་ནི། །
ཆོས་རྣམས་ཀུན་ལ་ཁྱབ་པ་ཡིས། །
ཉོན་མོངས་ཐམས་ཅད་རབ་ཏུ་འཇོམས། །
དྲི་མེད་དྲི་བྲལ་དང་བ་དང༌། །
རང་རིག་པ་ཡི་གོ་འཕང་མཆོག །
དང་པོའི་སངས་རྒྱས་རང་བཞིན་ཅན། །
རིགས་ལྔ་རྣམས་ནི་རྒྱས་པར་བྱེད། །
ཅེས་གསུངས་སོ། །དེ་ལྟ་བུའི་སྔགས་ཀྱི་ངོ་བོ་དེ་ཉིད་ལྷས་ཡོངས་སུ་བསྐོར་བ་སྟེ། ལྷ་ནི་སྔར་བཤད་པའི་རྡོ་རྗེ་སེམས་དཔའ་ཉིད་ཡིན་ཅིང༌། དེས་ཀུན་ཏུ་ཁྱབ་ཅིང་ཡོངས་སུ་བསྐོར་བ་སྟེ། སམྦུ་ཊ་ལས།
དངོས་པོ་འདི་དག་ཀུན་རང་བཞིན། །
བྱང་ཆུབ་སེམས་ཀྱི་རང་བཞིན་ཏེ། །
དེ་ཕྱིར་དེ་ཉིད་ལྷ་ཡིན་ཅིང༌། །
དེ་ཉིད་བཅོམ་ལྡན་རྡོ་རྗེ་ཅན། །
ཞེས་གསུངས་ཤིང༌། ཡང༌།
སྒོམ་པ་པོ་མེད་བསྒོམ་པ་མེད། །
སྔགས་མེད་ལྷ་ཡང་མེད་པ་སྟེ། །
སྤྲོས་པ་མེད་པའི་རང་བཞིན་དུ། །
ལྷ་དང་སྔགས་དག་རབ་ཏུ་གནས། །
ཞེས་གསུངས་སོ། །ཡང་ན་ལྷའི་སྐད་དོད་དེ་ཝ་ཞེས་པ་ཡི་གེ་བསྣན་པ་དང་ཕྱིས་པ་དག་གིས་དེ་ཧ་ལུས་ཞེས་པ་ཡིན་ལ། ལུས་འབྱུང་བ་ལྔའི་བདག་ཉིད་དེ་ཀུན་རྫོབ་ཀྱི་བདེན་པ་ཡིན་ལ། དེ་ཉིད་དོན་དམ་པའི་བདེན་པས་ལྷ་རིགས་ལྔ་ཡིན་ཏེ། སམྦུ་ཊ་ལས།
གང་ཕྱིར་ལུས་ལས་འབྱུང་བ་ཉིད། །
ལྷ་ཞེས་མངོན་པར་བརྗོད་པར་བྱ། །
ཞེས་གསུངས་སོ། ཁ་ཅིག་བྱུང་ཞེས་འདོན་པ་ལྟར་ན་ཡང༌། ལུས་ལས་བྱུང་བའི་ཕུང་ཁམས་སྐྱེ་མཆེད་རྣམས་དོན་དམ་པའི་བདེན་པས་ལྷའི་ངོ་བོ་ཡིན་ཏེ། རྡོ་རྗེ་ཕྲེང་བར།
ས་དང་ཆུ་དང་དེ་བཞིན་མེ། །
རླུང་དང་ནམ་མཁའི་དབྱེ་བ་ཡིས། །
གཟུགས་དང་སྒྲ་དང་དེ་བཞིན་དྲི། །
རོ་དང་རེག་བྱ་ཉིད་དང་ནི། །
ཆོས་ཀྱི་དབྱིངས་དང་མིག་བཟང་དང༌། །
རྣ་བ་སྣ་དང་ལྕེ་དང་ནི། །
ལུས་ཀྱི་ཁམས་ཤེས་ཆོས་དང་ནི། །
ཀུན་ནི་ཉོན་མོངས་ཅན་གྱི་ཡིད། །
དད་དང་བརྩོན་འགྲུས་དྲན་ཏིང་འཛིན། །
ཤེས་རབ་དབང་པོའི་དབྱེ་བ་ཡིས། །
དད་སྟོབས་བརྩོན་འགྲུས་སྟོབས་དང་ནི། །
དྲན་པའི་སྟོབས་དང་ཏིང་འཛིན་སྟོབས། །
ཤེས་རབ་སྟོབས་ནི་བླ་ན་མེད། །
ཇི་བཞིན་གནས་པ་ཡོངས་སུ་ཤེས། །
ལུས་ནི་ལྷ་རུ་བརྗོད་པ་ཡིན། །
ཅེས་གསུངས་པས། ལྷའི་ངོ་བོ་ཕུང་ཁམས་སྐྱེ་མཆེད་ཀྱི་ཚོགས་ཀྱིས་ཡོངས་སུ་བསྐོར་བའོ། །དེ་ལྟར་རྡོ་རྗེ་སེམས་དཔའ་སེམས་ཀྱི་སྣང་བ་ཙམ་ཉིད་ལྷ་དང་སྔགས་ཀྱང་ཡིན་ལ། དེ་ཉིད་བསོད་ནམས་ཀྱི་སྟོབས་ཅན་རྣམས་དང༌། སྡིག་པའི་སྟོབས་ཅན་རྣམས་ལ་བདེ་བ་དང་སྡུག་བསྔལ་གྱི་རང་བཞིན་ཀྱང་ཡིན་ཏེ། མཁའ་འགྲོ་མ་རྡོ་རྗེ་གུར་ལས།
བདེ་དང་སྡུག་བསྔལ་རང་བཞིན་ནི། །
ས་བོན་མཆོག་ནི་མི་ཤིགས་པ། །
བདེ་ཆེན་མཆོག་ཏུ་ཞི་བ་སྟེ། །
སེམས་ཅན་ཐམས་ཅད་མགུ་བར་མཛད། །
དེ་ཉིད་ཀྱིས་ན་སྲོག་ཆེན་པོ། །
མཆོག་དགའ་བས་ཏེ་རབ་མཛེས་པ། །
རྟག་ཏུ་བདེ་དང་སྡུག་བསྔལ་ནི། །
དེ་ཡི་སྤྲོས་པ་གྲགས་པ་ཡིན། །
མྱ་ངན་གཟེར་དང་དེ་བཞིན་ནད། །
བདེ་དང་བདེ་བྲལ་དེ་བཞིན་ཉིད། །
རྡོ་རྗེ་སེམས་དཔའ་རྒྱལ་པོ་ཆེ། །
ཞེས་གསུངས་སོ། །དེའི་ཕྱིར་སེམས་ཀྱི་སྣང་བ་རྡོ་རྗེ་སེམས་དཔའ་ཉིད། །བསོད་ནམས་ཀྱི་ལས་ཅན་སྐྱེས་བུ་དམ་པ་རྣམས་ལ་ཞི་བའི་གཟུགས་དང༌། སྡིག་པའི་ལས་ཅན་རྣམས་ལ་མི་བཟད་པའི་ཚུལ་དུ་སྟོན་པ་སྟེ། མདོར་ན་རང་གི་དགེ་མི་དགེ་ལུང་དུ་མ་བསྟན་པའི་ལས་གང་བྱས་པ་བཞིན་དུ་དེ་དང་དེའི་འབྲས་བུ་བསྐྲུན་པར་སྣང་བ་སྟེ། དཔུང་བཟང་གིས་ཞུས་པ་ལས།
གང་གི་རང་བཞིན་ཆགས་སྡང་རྣམ་བྲལ་ཀྱང༌། །
ཆགས་སེམས་ཅན་ལ་ཆགས་པ་ལྟར་སྟོན་དང༌། །
གདུལ་བྱའི་དོན་གྱི་ཁྲོ་ལ་ཁྲོར་སྟོན་པ། །
བྱང་ཆུབ་མཆོག་གནས་དེ་ལ་ཕྱག་འཚལ་ལོ། །
ཞེས་གསུངས་ཤིང༌། དེ་ལྟ་བུའི་སེམས་ཀྱི་སྣང་བ་དེ་བཞིན་ཉིད་བརྟན་གཡོ་ཐམས་ཅད་ལ་ཁྱབ་ཅིང༌། དེའི་རང་བཞིན་དུ་གྱུར་པས་ན། འཇིག་རྟེན་མགོན་པོ་དེ་ཉིད་བེམས་པོ་མ་ཡིན་ཀྱང་བེམས་པོའི་ཚུལ་དང༌། བདེ་སྡུག་དང་ཞི་དྲག་ལ་སོགས་པ་སྣ་ཚོགས་སུ་སྣང་བས་སྣ་ཚོགས་གཟུགས་ཅན་དེ། རྡོ་རྗེ་གུར་ལས། སངས་རྒྱས་རྣམས་ཀྱི་དེ་ཁོ་ན་ཉིད་ཅེས་བྱ་བ་དེ་ཇི་ལྟ་བུ་རྣམ་པ་ཐམས་ཅད་མཁྱེན་པའོ། །དེ་ཅིའི་ལུས་ཅན་ཞིག་གམ། དེ་དེ་བཞིན་དུ་བདེན་ནོ། །དེ་ཅིའི་ཕྱིར་ཞེ་ན། རྡོ་རྗེ་འཛིན་གྱིས་བཀའ་སྩལ་པ། མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བརྒྱད་ཅུས་བརྒྱན་པའི་སྐུ་འདི་ནི་ང་ཡིན་ནོ། །དེ་ཅིའི་ཕྱིར་ཞེ་ན། ཡུལ་རྣམས་ཀྱི་རྒྱུས་ང་བསྒྲུབ་པར་བྱ་བ་ཡིན་པས་ནའོ། །ཕྱག་ན་རྡོ་རྗེས་ཀྱང་གསོལ་པ། ཅི་བཅོམ་ལྡན་འདས་བེམས་པོའམ། རྡོ་རྗེ་འཛིན་གྱིས་བཀའ་སྩལ་པ། ང་ནི་མེ་ལོང་ལྟ་བུའི་ཡེ་ཤེས་སོ། །མེ་ལོང་ལྟ་བུའི་ཡེ་ཤེས་དེ་ཇི་ལྟ་བུ། རྡོ་རྗེ་འཛིན་གྱིས་བཀའ་སྩལ་པ། དེ་ནི་བདེན་པའང་མ་ཡིན་ལ་བརྫུན་པའང་མ་ཡིན། བླང་བར་བྱ་བའང་མ་ཡིན་ལ་དོར་བར་བྱ་བའང་མ་ཡིན། དེ་བཞིན་དུ་མཉམ་པ་ཉིད་ཀྱི་ཡེ་ཤེས་ཀྱང་ངའོ། །སོ་སོར་རྟོག་པའི་ཡེ་ཤེས་ཀྱང་ངའོ། །བྱ་བ་ནན་ཏན་གྱི་ཡེ་ཤེས་ཀྱང་ངའོ། །དེ་བཞིན་དུ་རྣམ་པར་དག་པའི་ཡེ་ཤེས་ཀྱང་ངའོ། །དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་བྱང་ཆུབ་འདི་དེ་སྐད་དུ་དངོས་པོ་མེད་པར་མ་སྨྲ་ཞིག
དངོས་མེད་ཉིད་དང་དངོས་པོའང་ང༌། །
དེ་བཞིན་གཤེགས་པར་གདོད་ནས་གྲོལ། །
མཆོག་གི་སྐུ་དང་ལྡན་པ་སྟེ། །
ཟབ་ཅིང་རྒྱ་ཆེའི་སྐུ་མངའ་བའོ། །
ཧེ་རུ་ཀ་ང་སེམས་དཔའ་ཆེ། །
བདག་མེད་པ་དང་ཐབས་གཅིག་སྦྱོར། །
བེམས་པོ་མ་ཡིན་བདེ་ཆེན་ང༌། །
འཇིག་རྟེན་འདུལ་ཕྱིར་བེམས་པོ་ང༌། །
བུད་མེད་སྐྱེས་པ་མ་ནིང་ང༌། །
འགྲོ་བ་རྣམས་ལ་ངས་ཁྱབ་བོ། །
དེ་ཉིད་གསང་བ་འདུས་པ་དང༌། །
རྒྱལ་བ་རྒྱ་མཚོར་ངས་བཤད་དོ། །
ཞེས་གསུངས་སོ། །དེ་ཉིད་སྲིད་པ་གསུམ་པོ་ཐམས་ཅད་དེའི་རང་བཞིན་ལས་བྱུང་བའམ། ཡང་ན་སྲིད་པ་གསུམ་པོ་ཐམས་ཅད་སྒྲིབ་བྲལ་དུ་སྐྱེད་པར་བྱེད་པས་ན་སྲིད་གསུམ་སྐྱེད་བྱེད་དེ། སམྦུ་ཊ་ལས།
དངོས་དང་དངོས་མེད་བདག་ཉིད་མཆོག །
མཁའ་མཉམ་སྟོང་པར་རྡུལ་དང་བྲལ། །
འདོད་ཆགས་ཆགས་བྲལ་འདྲེས་པ་སྟེ། །
ཐབས་དང་ཤེས་རབ་ཤིན་ཏུ་འདྲེས། །
དེ་ཉིད་སྲོག་ཆགས་རྣམས་ཀྱི་སྲོག །
དེ་ཉིད་མི་འགྱུར་དམ་པ་སྟེ། །
དེ་ཉིད་ཀྱིས་ནི་ཐམས་ཅད་ཁྱབ། །
དེ་འདིར་སངས་རྒྱས་ཡེ་ཤེས་ཏེ། །
དཔལ་ལྡན་ཧེ་རུ་ཀ་ཞེས་བྱ། །
འདི་དང་དེ་དང་གཞན་ཡང་རུང༌། །
དངོས་དང་དངོས་མེད་འདི་ལས་འབྱུང༌། །
ཞེས་གསུངས་སོ། །དེ་ཉིད་ལས།
རྡོ་རྗེ་མི་ཕྱེད་ཅེས་བྱར་བརྗོད། །
སེམས་དཔའ་སྲིད་པ་གསུམ་གཅིག་པ། །
ཞེས་པའི་ཚུལ་གྱི་རྡོ་རྗེ་སེམས་དཔའ་སྟེ། འདིའི་མིང་གི་མཚན་མ་ནི་ནུབ་ཕྱོགས་སུ་ཐོང་བའི་རྣམ་པའོ། །རྒྱུད་ཀྱི་རྒྱལ་པོའི་ཡེ་ཤེས་ལེའུ་ལས། སེམས་ཙམ་སྔགས་ཀྱི་ངོ་བོ་ལྷ་ཡིས་ཡོངས་སུ་བསྐོར་བ་སྡུག་བསྔལ་དང་ནི་བདེ་བའི་རང་བཞིན་ཏེ། །དམ་པ་རྣམས་ལ་ཞི་བའི་གཟུགས་ནི་རང་གིས་བྱས་པའི་ཉམས་མྱོང་མི་བཟད་རྣམས་ལ་མི་བཟད་པ། །གང་གི་ལས་གང་རབ་བྱས་རང་གི་སེམས་ལ་ཆོ་ག་བཞིན་དུ་དེ་ཡི་འབྲས་བུ་དེ་བསྐྱེད་པ། །འཇིག་རྟེན་དབང་པོ་སྣ་ཚོགས་གཟུགས་ཅན་སྲིད་གསུམ་སྐྱེད་མཛད་རྡོ་རྗེ་སེམས་དཔའ་ལ་ཡང་ཕྱག་འཚལ་ལོ། །ཞེས་གསུངས་སོ། །
དེ་ལྟར་སྟོང་པ་ཆེན་པོ་ཡི་གེ་ལྔ་གཅིག་ཏུ་གྱུར་པའི་བརྟེན་པ་ཕྱག་རྒྱ་ཆེན་པོ་ཝཾ་ཡིག་དམིགས་པ་མེད་པའི་སྙིང་རྗེ་ཆེན་པོ་མི་འགྱུར་བའི་བདེ་བ་ནི་ཐབས་སོ། །ཐིག་ལེ་སྟོང་པ་ཡི་གེ་དྲུག་ནི་རྣམ་ཤེས་ཀྱི་རིགས་ཐམས་ཅད་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་ནི། ཐིག་ལེ་སྟོང་པ་དང་པོ་སྟེ། འདིའི་མིང་གི་མཚན་མ་ནི། དབུས་མ་གཞོམ་དུ་མེད་པའི་སྟེང་དུ་ཀ་སྡེའི་བདག་ཉིད་ཀ་ཡིག་གསལ་བྱེད་བརྗོད་དུ་མེད་པའི་རྣམ་པའོ། །དེ་བཞིན་དུ་སྦྱར་ཏེ། ཤར་དུ་རླུང་སྟོང་པ་ཙ་ཡིག་གི་རྣམ་པ། ལྷོར་མེ་སྟོང་པ་ཊའི་རྣམ་པ། བྱང་དུ་ཆུ་སྟོང་པ་སའི་རྣམ་པ། ནུབ་ཏུ་ས་སྟོང་པ་ཏའི་རྣམ་པ། འོག་ཏུ་ཡེ་ཤེས་སྟོང་པ་གསལ་བྱེད་བརྗོད་དུ་མེད་པའི་རྣམ་པ་སྟེ་དེ་ལྟར་དྲུག་པོ་དེ་གཅིག་ཏུ་གྱུར་པ་ཝཾ་ཡིག་གི་རྟེན་དུ་གྱུར་པའི་ཆོས་འབྱུང༌། སངས་རྒྱས་ཀྱི་གཟུགས་ཀྱི་མཚན་ཉིད་ཁམས་གསུམ་དང་དུས་གསུམ་པོ་ཐམས་ཅད་དུ་འཇུག་པ་སྒྲིབ་པ་མེད་པ་ཉིད་ནི་ཆོས་ཀྱི་སྐུ་སྟེ། འདིའི་མཚན་ཉིད་ནི། རྣམ་པའི་མཆོག་ཐམས་ཅད་དང་ལྡན་པའི་སྟོང་པ་ཉིད་དེ། དེ་རང་གཅིག་དང་དུ་མར་སྣང་བ་ནི་ཀུན་རྫོབ་པའི་བདེན་པ་ཡིན་ལ། དེ་གཉིས་ཀྱང་དོན་དམ་པ་སྟོང་པ་ཉིད་དུ་རོ་གཅིག་ཅིང་དབྱེར་མི་ཕྱེད་པར་གྱུར་པ་ན་གཅིག་དང་དུ་མ་དང་གཅིག་པའོ། །མཉམ་པ་དང་མི་མཉམ་པ་ནི་ཀུན་རྫོབ་ཀྱི་བདེན་པ་ཡིན་ལ། དེ་ཉིད་དོན་དམ་པ་སྟོང་པ་ཉིད་ཀྱི་ངང་དུ་རོ་མཉམ་པར་གྱུར་པས་ན་མཉམ་དང་མི་མཉམ་མཉམ་པ་སྟེ། སྡོམ་འབྱུང་ལས།
གཅིག་དང་གཅིག་མིན་སྦྱོར་བ་བྲལ། །
སྐད་ཅིག་ཉིད་ལ་དེ་རབ་སྐྱེ། །
འདི་ནི་རང་རིག་ཡེ་ཤེས་ཏེ། །
ངག་གི་སྤྱོད་ཡུལ་ལས་འདས་པ། །
རྨད་དུ་བྱུང་བ་རྣམས་སྐྱེས་པའོ། །
ཀུན་མཁྱེན་ཡེ་ཤེས་དེ་རང་བཞིན། །
དངོས་པོ་ཐམས་ཅད་རང་བཞིན་མཉམ། །
གཏིང་དཔག་དཀའ་དང་རྒྱུ་སྤངས་དང༌། །
ལྷན་སྐྱེས་སྣང་བརྙན་རང་བཞིན་དང༌། །
འོད་གསལ་རྣལ་འབྱོར་སྤྱོད་ཡུལ་མིན། །
ཁ་ན་མ་ཐོ་མེད་ཞི་བ། །
སེམས་མེད་བསྐུལ་དུ་མེད་པ་དང༌། །
བརྗོད་མེད་མཚོན་མེད་སྟོང་རྣམས་ལ། །
དངོས་པོ་ཐམས་ཅད་གཉུག་མར་གནས། །
སྒྲ་ལ་སོགས་པའི་ཡོན་ཏན་སྤངས། །
འདི་ནི་སངས་རྒྱས་བདེ་བར་འགྱུར། །
གང་ལ་འགྲོ་བ་རྣམ་པར་གནས། །
ང་ཡིས་འགའ་ཞིག་ལུང་མ་བསྟན། །
དཔེ་མེད་བྱང་ཆུབ་གནས་དེ་ཉིད། །
སོ་སོར་མཉམ་པར་རྒྱལ་བས་བསྟན། །
ཅེས་གསུངས་སོ། །དེ་བཞིན་དུ་གཡས་གཡོན་གཉིས་དང༌། །སྟེང་འོག་གཉིས་དང༌། ཤར་ནུབ་གཉིས་ཐམས་ཅད་ཀུན་རྫོབ་རྣམ་པ་ཐམས་ཅད་པ་ཡིན་ལ། དེ་གཉིས་གཡས་གཡོན་གཉིས་མེད་པ་ལ་སོགས་པ་གཉིས་ཐམས་ཅད་རྣམ་པར་སྤངས་པའི་སྟོང་པ་ཉིད་དབྱེར་མི་ཕྱེད་པར་གྱུར་པས་ན་རྣམ་པ་ཀུན་ལྡན་གྱི་སྟོང་པ་ཉིད་དེ། སྡོམ་འབྱུང་ལས། གཉིས་ཀྱི་རྣམ་པར་སྤངས་པ་རབ་གསལ་གསལ་བ་ཡང་དག་རིག་ཅིང་སྐལ་བ་བཟང༌། །དགའ་བའི་ཚོགས་ནི་རབ་སྤེལ་སྟོབས་མཆོག་རོ་ནི་ཡང་དག་རྫོགས་པ་མཁའ་དཀྱིལ་དུ། །རྣམ་པ་དུ་མ་སྤྲོས་པ་རྣམས་ཀྱིས་ཉེར་བསགས་མཐའ་དག་བར་སྣང་གནས་གྱུར་ཅིང༌། །གང་ཞིག་འཇིག་རྟེན་གསུམ་པོ་ནམ་མཁའ་ལྟ་བུར་རྟོགས་དེ་ཡིད་ལ་སྣང་བར་འགྱུར། །ཞེས་གསུངས་སོ། །
དེ་བཞིན་དུ་ཁ་དོག་དཀར་པོ་ནི་ཀུན་རྫོབ་པ་ཡིན་ལ། དེ་ཉིད་སྟོང་པ་ཉིད་དཀར་པོ་མ་ཡིན་པ་དང་དབྱེར་མི་ཕྱེད་པར་གྱུར་པ་ནི་རྣམ་པ་ཐམས་ཅད་པའི་སྟོང་པ་ཉིད་དོ། །དེ་བཞིན་དུ་ལྗང་གུ་ལ་སོགས་པའི་ཁ་དོག་སྣ་ཚོགས་པ་ཐམས་ཅད་སྒྲིབ་པ་དང་བྲལ་བའི་སྟོང་པ་ཉིད་རོ་གཅིག་ཏུ་གྱུར་པ་ནི་ཁ་དོག་ཆེན་པོ། དེ་ཐམས་ཅད་རང་བཞིན་སྟོང་པ་ཉིད་གཅིག་གི་རང་བཞིན་དུ་གྱུར་པས་ན་གཅིག་གི་གཟུགས་ཏེ། སྟོང་པ་ཉིད་ཁ་དོག ཁ་དོག་སྟོང་པ་ཉིད་ནི་རྣམ་པ་ཀུན་ལྡན་གྱི་སྟོང་ཉིད་དེ། ཀྱེའི་རྡོ་རྗེ་ལས།
བདེ་བ་གནག་ཅིང་བདེ་བ་སེར། །
བདེ་བ་དམར་པོ་བདེ་བ་དཀར། །
བདེ་བ་ལྗང་གུ་བདེ་བ་སྔོ། །
བདེ་བ་རྒྱུ་དང་མི་རྒྱུ་ཀུན། །
བདེ་བ་ཤེས་རབ་བདེ་བ་ཐབས། །
དེ་བཞིན་ཀུན་ཏུ་རྒྱུ་སྐྱེས་བདེ། །
བདེ་བ་དངོས་དང་དངོས་མེད་བདེ། །
རྡོ་རྗེ་སེམས་དཔའ་བདེ་བར་བརྗོད། །
ཅེས་གསུངས་ལ།
བདེ་བའི་སྒྲས་ཤེས་རབ་མ་བརྗོད་དེ། །
ཁུ་བའི་རྣམ་པ་བཅོམ་ལྡན་འདས། །
དེ་ཡི་བདེ་བ་འདོད་མར་བརྗོད། །
ཅེས་གསུངས་ལ། ཤེས་རབ་མ་ཡང་སྟོང་པ་ཉིད་དེ། དེས་ན་སྟོང་པ་ཉིད་ནག་པོ་ལ་སོགས་པར་སྣང་བས་ན་རྣམ་པ་ཀུན་ལྡན་གྱི་སྟོང་པ་ཉིད་དོ། །དེ་བཞིན་དུ་མཚོན་བྱེད་ཀྱི་ཡི་གེ་ཡང༌། མུན་པ་དང་རྡུལ་དང་སྙིང་སྟོབས་ཀྱི་ཡོན་ཏན་གྱི་དབྱེ་བས་ཐུང་ངུ་དང་རིང་པོ་དང་ཤིན་ཏུ་རིང་པོ་རྣམས་ཀུན་རྫོབ་པའི་རྣམ་པ་ཡིན་ལ། དེ་ཉིད་ཐུང་ངུ་རིང་པོ་ཤིན་ཏུ་རིང་པོ་མ་ཡིན་པའི་སྟོང་པ་ཉིད་དང་དབྱེར་མི་ཕྱེད་པ་ནི་རྣམ་པ་ཐམས་ཅད་པའི་སྟོང་པ་ཉིད་དེ། རྡོ་རྗེ་གུར་ལས།
དབྱངས་དང་ཡི་གེ་རྣམས་བྲལ་ཏེ། །
དེ་ནི་སེམས་དང་ཐིག་ལེ་མིན། །
འདི་ནི་བདེ་ཆེན་དམ་པ་སྟེ། །
དབྲི་ཞིང་བསྣན་པ་ཡོད་མ་ཡིན། །
ཅེས་གསུངས་སོ། །ཡང་ན་ཐུང་ངུ་དང་རིང་པོ་དང་ཤིན་ཏུ་རིང་པོ་དང་ཟླུམ་པོ་དང་གྲུ་བཞི་ལ་སོགས་པའི་དབྱིབས་ཀྱི་རྣམ་པ་རྣམས་ཀུན་རྫོབ་པ་ཡིན་ལ། དེ་ཉིད་ཐུང་ངུ་དང་རིང་པོ་ལ་སོགས་པའི་དབྱིབས་ཀྱི་རྣམ་པ་མ་ཡིན་ཏེ། སྟོང་པ་ཉིད་ཀྱི་རང་བཞིན་དུ་གྱུར་པས་ན་རྣམ་པ་ཀུན་ལྡན་གྱི་སྟོང་པ་ཉིད་དེ། དགྱེས་པ་རྡོ་རྗེ་ལས།
དང་པོ་དབྱངས་ཡིག་རང་བཞིན་ཏེ། །
བློ་ཞེས་སངས་རྒྱས་རྣམས་ཀྱིས་བཏགས། །
རྫོགས་པའི་རིམ་པའི་རྣལ་འབྱོར་ལས། །
དེ་ཉིད་བཅོམ་ལྡན་ཤེས་རབ་མ། །
དེ་ནི་རིང་མིན་ཐུང་བ་མིན། །
གྲུབཞི་མ་ཡིན་ཟླུམ་པོ་མིན། །
དྲི་དང་རོ་དང་མྱང་ལས་འདས། །
ལྷན་ཅིག་སྐྱེས་དགའ་བྱེད་པ་ཅན། །
ཅེས་གསུངས་སོ། །དབྱངས་དང་པོ་ཨའི་༼ཨ་ནུཏྤནྣ་སྟེ་མ་སྐྱེས་པའི་དོན་ཏེ། ཆོས་ཐམས་ཅད་གདོད་མ་ནས་མ་སྐྱེས་པ། ཆོས་ཐམས་ཅད་སྣང་ཙམ་དུ་སྐྱེ་བར་འཐད་པ། ཆོས་ཐམས་ཅད་སྐྱེ་མེད་ལས་སྐྱེ་བ་ལ་མཚོན་ནས་གསུངས་པ་ཡིན་ཏེ། ཇི་སྐད་དུ། ཨ་ཞེས་བྱ་བ་ནི་གདོད་མ་ནས་མ་སྐྱེས་པའི་ཕྱིར། ཆོས་ཐམས་ཅད་ཀྱི་སྒོའོ་ཞེས་འབྱུང་བའི་ཕྱིར། །འདིར་བཤད་པ་དང་གནད་གཅིག་གོ། །མཆན།༽དོན་ནི། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཟུང་དུ་ཆུད་པར་མི་འགྱུར་བའི་བདེ་བ་སྟེ། དེ་ནི་དུས་གསུམ་གྱི་སངས་རྒྱས་ཐམས་ཅད་སྐྱེད་པར་བྱེད་པའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་སྟེ།
རྫོགས་པའི་སངས་རྒྱས་ཨ་ལས་བྱུང༌། །
ཨ་ནི་ཡིག་འབྲུ་ཀུན་གྱི་མཆོག །
ཅེས་སོ། །དེ་བཞིན་དུ་རྡུལ་མུན་སྙིང་སྟོབས་ཀྱི་ཡོན་ཏན་ཆགས་སྡང་རྨོངས་གསུམ་ལ་སོགས་པ་དག །སྒྲ་ལ་སོགས་པ་འབྱུང་བ་ལྔའི་ཡོན་ཏན་མེད་པའི་སྟོང་པ་ཉིད་ནི། དེ་ལྟ་བུའི་ཡོན་ཏན་དང་བཅས་པར་སྣང་བས་ན་རྣམ་པ་ཐམས་ཅད་པའི་སྟོང་པ་ཉིད་དེ། སྡོམ་འབྱུང་ལས།
ལུས་མེད་ཐོག་མ་ཐ་མ་མེད། །
སྒྲ་ལ་སོགས་པའི་ཡོན་ཏན་སྤངས། །
གཉིས་པ་ཡིས་ནི་རྣམ་གྲོལ་བ། །
རྣམ་པ་ཀུན་ཏུ་ཅིར་ཡང་གནས། །
དངོས་མེད་དངོས་པོ་ལ་བརྟེན་ནས། །
དངོས་པོར་བྱས་ཏེ་རྟེན་དང་བྲལ། །
ཅེས་པ་དང༌། རྡོ་རྗེ་གུར་ལས།
ཀུན་རྫོབ་ཏུ་ནི་འཇིག་རྟེན་ཡོད། །
དཔྱད་པས་གང་ནའང་འཇིག་རྟེན་ཅི། །
རྟག་ཏུ་འཇིག་རྟེན་ལྡན་པར་འཇུག །
བྱང་ཆུབ་ཚུལ་ནི་བསྟན་པའོ། །
ཞེས་གསུངས་སོ། །དེ་བཞིན་དུ་ཐབས་ཤེས་ཀྱིས་བསྡུས་པའི་ཆོས་སྐྱེས་པ་དང་བུད་མེད་ལ་སོགས་པ་ནི་ཀུན་རྫོབ་པའི་རྣམ་པ་ཡིན་ལ། དེ་ཉིད་སྐྱེས་པ་དང་བུད་མེད་གང་ཡང་མ་ཡིན་པ་སྟོང་པ་ཉིད་ཡིན་པས་རྣམ་པ་ཀུན་ལྡན་གྱི་སྟོང་པ་ཉིད་དེ། རྡོ་རྗེ་གུར་ལས།
བུད་མེད་རང་བཞིན་མ་ཡིན་ལ། །
སངས་རྒྱས་ཧེ་རུ་ཀ་ང་མིན། །
འདི་ཉིད་ཕྱིར་ན་མ་ནིང་ངོ༌། །
འགྲོ་ཉིད་དངོས་པོ་མཐོང་ནས་ང༌། །
ཐབས་དང་ཤེས་རབ་བདག་ཉིད་དོ། །
ཤིན་ཏུ་སྦྱར་བའི་རྣལ་འབྱོར་གྱིས། །
མཱ་མ་ཀཱི་མེད་མི་བསྐྱོད་མེད། །
ཅེས་གསུངས་སོ། །དེ་ལྟར་རྣམ་པ་ཐམས་ཅད་དང་ལྡན་པའི་སྟོང་པ་ཉིད་བདེན་རྫུན་དང་བྲལ་བ་ཉིད་ཨེའི་ཡི་གེ་ཡིན་ཅིང༌། དེ་ཉིད་མི་འགྱུར་བ་ཆེན་པོ་ཀུན་གྱི་རྟེན་ནམ་མཁའི་མཚན་ཉིད་དེ།
ཨེ་ཡི་ཆ་བྱད་བཟང་པོ་གང༌། །
དབུས་སུ་བམ་གྱི་རྣམ་པར་བརྒྱན། །
བདེ་བ་ཐམས་ཅད་ཀྱི་ནི་གཞི། །
སངས་རྒྱས་རིན་ཆེན་ཟ་མ་ཏོག །
ཅེས་དང༌། གུར་ལས།
སྐྱེ་བ་མེད་ཅིང་དམིགས་པ་མེད། །
མི་ཕྱེད་ནམ་མཁའི་འབྱུང་གནས་ཏེ། །
བབ་ཅིང་རྒྱ་ཆེའི་རང་བཞིན་ཅན། །
བྱང་ཆུབ་ཚུལ་ནི་བསྟན་པའོ། །
ཞེས་གསུངས་སོ། །དེ་ཉིད་བྷ་ག་བཟང་མོ་སྟེ། བྷ་ག་ནི་སྐལ་བ་སྟེ། སྐལ་བ་བཟང་པོ་དྲུག་དང་ལྡན་པས་བྷ་ག་བཟང་པོ་སྟེ། སམྦུ་ཊ་ལས།
དབང་ཕྱུག་དང་ནི་གཟུགས་བཟང་དང༌། །
དཔལ་དང་གྲགས་དང་ཡེ་ཤེས་དྲང༌། །
བརྩོན་འགྲུས་ཕུན་སུམ་ཚོགས་ལྡན་པ། །
དྲུག་པོ་དེ་ནི་བྷ་གར་བཤད། །
ཅེས་གསུངས་ལ། དེའི་དོན་སློབ་དཔོན་ཨ་བྷྱས། དབང་ཕྱུག་ནི་གཞན་དབང་མ་ཡིན་ཅིང༌། དེ་བཅོམ་ལྡན་འདས་ཀྱི་ཕུན་སུམ་ཚོགས་པ་སྟེ། བག་ཆགས་དང་བཅས་པའི་སྒྲིབ་པ་ཐམས་ཅད་སྤངས་པའི་ཕྱིར་རོ། །རྣམ་པ་ཐམས་ཅད་པའི་ཡོན་ཏན་ཐམས་ཅད་ཕུན་སུམ་ཚོགས་པའི་མཚན་ཉིད་ཅན་ཡང་སྟེ། གང་གི་ཕྱིར་བཅོམ་ལྡན་འདས་སྒྲིབ་པ་མེད་པ་ནི་བདེ་བ་ཆེན་པོའི་བདུད་རྩིས་དབང་བསྐུར་བ་སྒྲིབ་པ་མེད་པའི་སྐུ་དང་གསུང་དང་ཡིད་ཕུན་སུམ་ཚོགས་པ་རྟོགས་པས་སོ། །གཟུགས་ཕུན་སུམ་ཚོགས་པ་ནི། བླ་ན་མེད་པའི་མཚན་དང་དཔེ་བྱད་ཐམས་ཅད་ཀྱིས་རྣམ་པར་གསལ་བའི་སྐུ་ཅན་གྱི་ཕྱིར་རོ། །གྲགས་པ་ཕུན་སུམ་ཚོགས་པ་ནི། ཕྱོགས་དང་ཕྱོགས་མཚམས་རྣམས་སུ་སྒྲ་བསྒྲགས་པ་ཉིད་ཀྱི་ཕྱིར་རོ། །ཕུན་སུམ་ཚོགས་པ་གང་གིས་ན་མང་པོ་རྣམས་ཀྱིས་བསྟེན་པར་བྱ་བ་དེ་ནི་དཔལ་ཏེ། བླ་ན་མེད་པའི་བསོད་ནམས་ཀྱི་ཚོགས་ཀྱི་མཚན་ཉིད་ཅན་ནོ། །
དེ་ཕུན་སུམ་ཚོགས་པ་ནི། འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་ཀྱིས་བསྟེན་པར་བྱ་བ་ཉིད་ཀྱི་ཕྱིར་རོ། །ཡེ་ཤེས་ཕུན་སུམ་ཚོགས་པ་ནི། ཤེས་བྱ་ཐམས་ཅད་ལ་རྣམ་པ་ཐམས་ཅད་དུ་དག་ཅིང༌། ཆགས་པ་མེད་ལ་ཐོགས་པ་མེད་པའི་ཡེ་ཤེས་ཅན་ཉིད་ཀྱི་ཕྱིར་རོ། །བརྩོན་འགྲུས་ཕུན་སུམ་ཚོགས་པ་ནི། བླ་ན་མེད་པའི་གསུང་ཕུན་སུམ་ཚོགས་པ་སྟེ་ལྷུན་གྱིས་གྲུབ་པས་ཆགས་པ་མེད་ཅིང༌། རྒྱུན་མ་ཆད་པར་འབད་པ་མེད་པར་འབྱུང་བས་འགྲོ་བ་ཐམས་ཅད་བསམ་པ་ཇི་ལྟ་བ་བཞིན་ཚིམ་པར་བྱེད་པ་དབྱངས་ཀྱི་ཡན་ལག་ཐམས་ཅད་དང་ལྡན་པ་འགྲོ་བ་སྒྲོལ་བར་བྱེད་པའི་གསུང་སྟེ། གཞན་གྱི་དོན་རྣམ་པ་ཐམས་ཅད་པ་ལ་ལོངས་སྤྱོད་རྫོགས་པའི་ས་དང༌། སྤྲུལ་པའི་སྐུ་དག་གིས་རྟག་ཏུ་ལྡོག་པ་མེད་པའི་བྱ་བ་ཅན་ཉིད་ཀྱི་ཕྱིར་རོ། །ཞེས་གསུངས་སོ། །
ཡང་ན་བྷ་ག་ནི་བཅོམ་པ་སྟེ། རྣམ་པ་ཐམས་ཅད་པའི་སྟོང་པ་ཉིད་ཤེས་རབ་ཀྱིས་ཉོན་མོངས་པ་ལ་སོགས་པའི་བདུད་འཇོམས་པར་བྱེད་པའི་ཕྱིར། སམྦུ་ཊ་ལས།
ཉོན་མོངས་ཤེས་རབ་ཀྱིས་ཐུབ་པར། །
དེ་ཕྱིར་ཤེས་རབ་བྷ་གར་བརྗོད། །
ཅེས་གསུངས་སོ། །དེའི་ཕྱིར་བྷ་ག་དེ་ཉིད་ཁམས་གསུམ་གྱི་མཆོག་ཡིན་པའི་ཕྱིར་མཆོག་གི་བྷ་ག་སྟེ། རྒྱུད་ཀྱི་རྒྱལ་པོའི་ཡེ་ཤེས་ལེའུར། གཅིག་དང་དུ་མ་དག་ཀྱང་གཅིག་ཅིང་མཉམ་དང་མི་མཉམ་གཡས་དང་གཡོན་དང་མདུན་དང་རྒྱབ། །སྟེང་འོག་ཀུན་ནས་དཀར་ལྗང་སྣ་ཚོགས་ཁ་དོག་ཆེན་པོ་གཅིག་གི་གཟུགས་ཏེ་ཐུང་ངུ་རིང་པོ་དང༌། །ཤིན་ཏུ་རིང་པོ་ཡོན་ཏན་མེད་ཅེས་ཡོན་ཏན་དང་བཅས་བུད་མེད་སྐྱེས་པའང་སྐྱེས་པ་བུད་མེད་མིན། །གང་ཞིག་ཀུན་གྱི་རྟེན་གཅིག་བྷ་ག་བཟང་མོ་མཆོག་གི་བྷ་ག་ཁྱོད་ལ་འདུ་སྟེ་ཁྱོད་ལ་འདུད། །ཅེས་གསུངས་སོ། །དེ་ལྟར་ཨེ་ཡིག་གི་ཐིག་ལེ་སྟོང་པ་དྲུག་དང༌། ཝཾ་ཡིག་སྟོང་པ་ཆེན་པོ་ཡི་གེ་ལྔ་གཅིག་ཏུ་གྱུར་པ་ནི་རྡོ་རྗེ་སེམས་དཔའི་དོན་ཆེན་པོ་མཆོག་ཏུ་མི་འགྱུར་བ་ཨེ་ཝཾ་གི་ཡི་གེ་དཔལ་ཕྱག་རྒྱ་ཆེན་པོ་བླ་མར་གྱུར་པ་ཐམས་ཅད་དང་བྲལ་བའོ། །འདིའི་དོན་དམ་པའི་མཚན་ཡང་དག་པར་བརྗོད་པ་འཇམ་དཔལ་ཡེ་ཤེས་སེམས་དཔའ་དང༌། བཅོམ་ལྡན་འདས་དུས་ཀྱི་འཁོར་ལོ་དང༌། དཔལ་འཁོར་ལོ་བདེ་མཆོག་དང༌། བཅོམ་ལྡན་འདས་ཀྱེའི་རྡོ་རྗེ་དང༌། དཔལ་གསང་བ་འདུས་པ་དང༌། རྡོ་རྗེ་འཇིགས་བྱེད་དང༌། རིགས་དྲུག་པ་དཔལ་རྡོ་རྗེ་སེམས་དཔའ་ཞེས་བྱ་བར་བརྗོད་པ་དེའོ། །མདོར་ན་སྒྲུབ་གཞིའམ་རྒྱུ་ཕྱག་རྒྱ་ཆེན་པོའི་རིགས་གནས་ཀྱི་ཤེས་རབ་མཆོག་གི་དབུ་མ་ཨེ་ཡིག་དང༌། དེར་ཐབས་བྱང་ཆུབ་ཀྱི་སེམས་དཀར་དམར་ཝཾ་ཡིག་སྟེ། གཉུག་མ་མི་ཤིགས་པ་སྒྲ་གཅན་གྱི་རླུང་སྟོབས་ཀྱིས་དབྱེར་མེད་དུ་བརྟན་པ་ནི། གཞི་དུས་དོན་གྱི་ཨེ་ཝྃ་ཟུང་འཇུག་དང༌། སྒྲུབ་བྱེད་དམ་ལམ་ཕྱག་རྒྱ་ཆེན་པོའི་སྨིན་གྲོལ་གཉིས་ཀྱིས་ཤེས་རབ་མཆོག་གི་དབུ་མ་རྩ་དག་པར་བྱེད་པ་སྐུ་རྡོ་རྗེའི་རྣལ་འབྱོར་ཨེ་ཡིག་དང༌། དེར་ཐབས་ཐིག་ལེ་དག་པར་བྱེད་པ་ཐུགས་རྡོ་རྗེའི་རྣལ་འབྱོར་ཝྃ་ཡིག་དང༌། དེ་གཉིས་ཀ་སྟེ་རླུང་དག་པར་བྱེད་པ་གསུང་རྡོ་རྗེའི་རྣལ་འབྱོར་གྱིས་རྩ་ཐིག་དབྱེར་མེད་དུ་བརྟན་པ་ནི་ལམ་དུས་དོན་གྱི་ཨེ་ཝྃ་ཟུང་འཇུག་དང༌། བསྒྲུབ་བྱའི་འབྲས་བུ་ཕྱག་རྒྱ་ཆེན་པོ་ཤེས་རབ་མཆོག་གི་རྩ་དག་པ་ཨ་ཝ་དྷཱུ་ཏི་སྤྲུལ་པའི་སྐུ་རྡོ་རྗེ་བཙུན་མོའི་བྷ་ག་ཨེ་ཡིག་དང༌། དེར་ཐབས་བྱང་ཆུབ་ཀྱི་སེམས་དག་པ་བདེ་བ་ཆེན་པོའི་སྐུ་དང་ཆོས་ཀྱི་སྐུ་སྒྲིབ་པ་ཐམས་ཅད་དང་བྲལ་བ་ཝྃ་ཡིག་དང༌། དེ་གཉིས་ཀ་རྟེན་རླུང་དག་པ་ལོངས་སྤྱོད་རྫོགས་པའི་སྐུས་སྐུ་བཞི་དབྱེར་མེད་དུ་བསྟན་པ་ནི་འབྲས་དུས་དོན་གྱི་ཨེ་ཝྃ་ཟུང་འཇུག་སྟེ། དཔལ་ཕྱག་རྒྱ་ཆེན་པོའི་རྒྱུ་ལམ་འབྲས་བུའི་དངོས་པོ་ནི་སྐལ་པ་མཆོག་རྣམས་ཀྱིས་དེ་ལྟ་བུར་ཁོང་དུ་ཆུབ་པར་བྱོས་ཤིག
གཉིས་པ་༼ཉམས་ལེན་༽ལ་ལྟ་བས་ཐག་བཅད་པ་དང༌། སྒོམ་པས་ཉམས་སུ་ཇི་ལྟར་ལེན་པའོ། །དང་པོ་༼ལྟ་བས་ཐག་བཅད་པ་༽ནི།
འདིར་ནི་དབང་བཞི་པའི་ལྟ་སྒོམ་ཉིད་གཙོ་བོར་སྟོན་པའི་སྐབས་ཡིན་ལ། དབང་བཞི་པ་མཐར་ཐུག་པ་ནི་སངས་རྒྱས་ཀྱི་སའི་ཁ་སྦྱོར་ཡན་ལག་བདུན་ལྡན་གྱི་རང་བཞིན་མེད་པའི་ཡན་ལག་ཉིད་ཡིན་ལ། དེའང་ཚིག་ཙམ་གྱིས་མཚོན་གྱི། དོན་དངོས་འདི་ལྟར་ཞེས་མཚོན་དུ་མེད་ལ། འདིར་རྒྱུ་ལམ་གྱི་སྨིན་གྲོལ་གྱི་སྐབས་ཀྱི་དབང་བཞི་པའང་རང་བཞིན་སྐྱེ་བ་མེད་པར་རྟོགས་པའི་ཆ་ནས་ཚིག་གིས་བརྡ་སྤྲད་པ་ལ་ཚིག་དབང་ཞེས་བྱ་ལ། འོ་ན་ཚིག་དེ་མ་གཏོགས་ཐབས་གཞན་གྱིས་བརྡ་སྦྱར་ཡོད་དམ་ཞེ་ན། ཡོད་དེ། དབང་གསུམ་པ་ཐབས་ཤེས་ཀྱི་ཚོགས་པ་ཁྱད་པར་ཅན་ལས་སྐྱེས་པའི་བདེ་བ་ཆེན་པོ་སྟོང་པ་ཉིད་ཀྱི་རྟོགས་པ་དེ་འདྲ་བ་ཞིག་དབང་བཞི་པ་འདིར་ཡང་མཚོན་པར་བྱའོ། །ཞེས་མཚོན་པར་བྱེད་ནུས་པ་ཡིན་ཏེ། འདུས་པ་རྒྱུད་ཕྱི་མ་ལས།
དབང་བསྐུར་བ་ནི་གསུམ་དུ་དབྱེ། །
བུམ་པའི་དབང་ནི་དང་པོ་སྟེ། །
གསང་བའི་དབང་ནི་གཉིས་པ་ཡིན། །
ཤེས་རབ་ཡེ་ཤེས་གསུམ་པ་སྟེ། །
དེ་ལྟར་དེ་བཞིན་བཞི་པ་ཡང༌། །
རྒྱུད་འདི་ལས་ནི་རབ་ཏུ་བཤད། །
ཅེས་འབྱུང་ལ། དེའང་སློབ་དཔོན་ངག་དབང་གྲགས་པས་མཐར་ཐུག་པའི་སངས་རྒྱས་ཀྱི་སའི་དབང་བཞི་པའི་རྟོགས་པ་ཁ་སྦྱོར་ཡན་ལག་བདུན་ལྡན་གྱི་སྐུ་ཅན་ལ་གནས་པར་བཞེད་ནས། ཡན་ལག་བདུན་ཀྱང་སློབ་དཔོན་དེ་ཉིད་ཀྱིས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། །ཡན་ལག་བདུན་བཤད་དོན་དང་ལྡན་པ་བསྒྲུབ་བྱ་འདིར། །བདག་འདོད་ཚད་མས་ཡོངས་བསྒོས་བློ་ཅན་གྱིས་ཀྱང་བསྔགས། །ཞེས་འབྱུང་ཞིང༌། ཡན་ལག་བདུན་ལྡན་ལས།
དེ་ལྟར་སྒྲ་དང་ལྡན་ཉིད་ཕྱིར། །
གང་གི་སྒྲ་དོན་ལྡན་ཕྱིར་དང༌། །
དེ་བཞིན་སྒྲ་དོན་སྐྱེས་ཉིད་ཕྱིར། །
བཞི་པ་དེ་བཞིན་ཉིད་བདག་འདོད། །
ཅེས་པས། དབང་གསུམ་པ་དཔེར་བླངས་ནས། དེ་ལྟར་གྱི་སྒྲ་དང༌། དེ་བཞིན་གྱི་སྒྲ་དང༌། ཡང་གི་སྒྲ་གསུམ་སྦྱར་བར་མཛད་དོ། །འོ་ན་དབང་བཞི་པ་སྟེ་ཆ་ཤས་ཐམས་ཅད་ཀྱི་དབང་གསུམ་པ་དང་འདྲ་བའི་ཆ་ནས་དེས་མཚོན་པ་ཡིན་ནམ་ཞེ་ན། མ་ཡིན་ཏེ། དེས་མཚོན་རྒྱུ་ནི་མཚན་དཔེས་སྤྲས་པའི་ལྷ་ཡབ་ཡུམ་ལོངས་སྤྱོད་རྫོགས་སྐུའི་རྣམ་པར་སྣང་བའི་ཡན་ལག་དང༌། དེ་ཉིད་སྙོམས་འཇུག་ཁ་སྦྱོར་གྱི་ཡན་ལག་དང༌། དེ་ལས་སྐྱེས་པའི་བདེ་ཆེན་གྱི་ཡན་ལག་གིས་དེའི་ཆོས་ཉིད་རང་བཞིན་མེད་པར་རྟོགས་པའི་ཡན་ལག་ཆ་འདྲ་བ་ཞིག་ཡོད་པ་དེས། དབང་བཞི་པའི་བདེ་སྟོང་གི་རྟོགས་པ་ཁ་སྦྱོར་ཡན་ལག་བདུན་ལྡན་གྱི་རྫོགས་པའི་སངས་རྒྱས་ཀྱི་ངོ་བོར་འགྲོ་རྒྱུ་དེ་མཚོན་པ་ཡིན་ནོ། །
ཆ་ཐམས་ཅད་ཀྱི་མཚོན་རྒྱུ་ནི་མ་ཡིན་ཏེ། བཞི་པའི་སྐབས་ཀྱི་བདེ་བའི་ཡན་ལག་ལའང་དབང་གསུམ་པའི་སྐབས་ཀྱི་བདེ་བ་ལས་རྒྱ་ཆེ་ཞིང་ཟག་པ་མེད་པ་དང་གྱ་ནོམ་པ་དང༌། དེ་ལྡན་གྱི་སྤྲུལ་ལོངས་ཀྱི་ཡན་ལག་གི་རྒྱུན་མི་འཆད་པ་དང༌། འགོག་པ་མེད་པ་དེ་དེས་མཚོན་དཀའ་བ་དང༌། དབང་གསུམ་པའི་ཁ་སྦྱོར་ཡང་ཉི་ཚེ་བ་ཡིན་གྱི། འདི་ནི་འཁོར་བ་ཇི་སྲིད་པ་དེ་སྲིད་དུ་བཞུགས་པ་ཡིན་པས་དེས་དེ་མཚོན་དཀའ་ལ། ཁྱད་པར་འབྲས་དུས་ཀྱི་དབང་བཞི་པ་དང༌། ཤིན་ཏུ་སྤྲོས་མེད་ཀྱི་སྤྱོད་པའི་སྐབས་ཀྱི་ཁ་སྦྱོར་ཡན་ལག་བདུན་ལྡན་གྱི་སངས་རྒྱས་སུ་འགྲོ་རྒྱུའི་རང་བཞིན་ནམ་འབྲས་བུའི་དབང་བཞི་པའི་ཆོས་ཅན་བདེ་བ་དང༌། ཆོས་ཉིད་སྟོང་ཉིད་དབྱེར་མེད་པའི་རྟོགས་པ་ཕྱག་རྒྱ་ཆེན་མོའི་ཕྱག་རྒྱ་ལ་འཁྱུད་པའི་སྟོབས་ཀྱིས་བྱུང་བ་ནི། ལས་དང་ཡེ་ཤེས་ཀྱི་ཕྱག་རྒྱ་ལ་བརྟེན་པའི་འགྱུར་བདེའི་དབང་གསུམ་པའི་དཔེས་ནི་ནམ་དུའང་མཚོན་པ་མིན་ཏེ། སྟོང་གཟུགས་ཕྱག་རྒྱ་ཆེན་མོ་ལ་འཁྱུད་པའི་ཟག་པ་དང་མ་འདྲེས་པའི་ཟག་མེད་ཀྱི་མི་འགྱུར་འཕོ་མེད་ཀྱི་བདེ་བ་ཆེན་པོ་ཡིན་པའི་ཕྱིར། དེ་སྐད་དུ་ཕྱག་ཆེན་ཐིག་ལེར།
བརྟན་པ་མཆོག་ཏུ་བདེ་ཉིད་དེ། །
མི་བརྟན་པ་ནི་ག་ལ་བདེ། །
ཞེས་དང༌། འགྲེལ་ཆེན་ལས། རྣམ་པར་བཅས་ཀྱང་རྣམ་མེད་བཅོམ་ལྡན་འདས་མ་ཤེས་རབ་མ་དེ་དེ་ཡིས་འཁྱུད། །སྐྱེ་འཇིག་སྤངས་པའི་འགྱུར་མེད་བདེ་བ་དང་ལྡན་རྒོད་པ་ལ་སོགས་བདེ་བ་སྤངས། །སངས་རྒྱས་རྣམས་ཀྱི་སྐྱེད་མཛད་སྐུ་གསུམ་དག་དང་ལྡན་ཅིང་སྐུ་གསུམ་ཡང་དག་རིག །ཀུན་མཁྱེན་མཆོག་གི་དང་པོའི་སངས་རྒྱས་བཅོམ་ལྡན་གཉིས་མེད་དེ་ཉིད་ལ་ཕྱག་འཚལ། །ཅེས་འབྱུང་ལ། ཁྱད་པར་དུས་འཁོར་དུ་བསྐྱེད་རིམ་གྱི་དབང་ལ་སྐུ་གསུང་ཐུགས་ཀྱི་ཞལ་དུ་སྒོ་གསུམ་སྦྱོང་བའི་དབང་གཉིས་གཉིས་དང༌། ནུབ་ཕྱོགས་སུ་ཡེ་ཤེས་ཀྱི་ཞལ་དུ་ཡེ་ཤེས་སྦྱོང་བྱེད་རྗེས་གནང་སྟེ་དབང་བདུན་རྣམས་ཁམས་ཕུང་རླུང་རྩ་དབང་ཡུལ་ལས་བྱ་བ་ཡེ་ཤེས་རྣམས་སྒྲུབ་གཞིར་བྱས་ནས་དབང་བསྐུར་བ་དང༌། མཇུག་ཆོག་དུས་བསྒོ་བསླབ་པ་བརྗོད་པ་དང་རྫོགས་རིམ་གྱི་དབང་ལ་རྒྱུད་ཉན་པ་ལ་དབང་བར་བྱེད་པ་རྡོ་རྗེ་སློབ་མའི་སྐབས་ཀྱི་དབང་བཞི་དང༌། འཆད་པ་ལ་དབང་བར་བྱེད་པ་རྡོ་རྗེ་སློབ་དཔོན་གྱི་གནས་སྦྱིན་པའི་དབང་བཞིར་མཛད་ནས། སྔ་མ་དྲང་བའི་དོན་གྱི་དབང་དང༌། ཕྱི་མ་ངེས་དོན་གྱི་དབང་ཞེས་ཐ་སྙད་དུ་མཛད་ནས། ཕྱི་མ་འཇིག་རྟེན་ལས་འདས་པ་དོན་དམ་པ་ངེས་པའི་དོན་གྱི་དབང་བཞི་པ་དེའང་ངེས་དོན་དོན་དམ་འཇིག་རྟེན་ལས་འདས་པའི་དབང་གསུམ་པ་ལས་གཞན་མིན་པར་བསྟན་གྱི། ངེས་དོན་གྱི་དབང་བཞི་པ་དྲང་དོན་གྱི་དབང་གསུམ་པར་བསྟན་པ་མ་ཡིན་ཏེ། རྒྱུ་མཚན་དེའི་ཕྱིར། འགྲེལ་ཆེན་ལས། དེ་ཡང་དེ་བཞིན་ནོ་ཞེས་གསུངས་པའི་ཕྱིར་དེ་ཉིད་ཤེས་རབ་ཡེ་ཤེས་སོ། །
བཅོམ་ལྡན་འདས་ཀྱི་གསུང་འདིའི་ཕྱིར་མ་རྟོགས་པ་ཉམས་པ་རྣམས་ནི་བཞི་པ་དེ་ཡང་དེ་བཞིན་ནོ་ཞེས་པའི་སྒྲས་བཅོམ་ལྡན་འདས་ཀྱིས་གསུམ་པ་གསུངས་ཏེ་བཞི་པ་ཞེས་བྱ་བར་མི་འགྱུར་རོ་ཞེས་སྨྲ་བ་འདི་ནི་བྱིས་པའི་བློ་ཅན་དབང་པོ་གཉིས་ལས་བྱུང་བའི་འགྱུར་བའི་བདེ་བ་ལ་མངོན་པར་ཆགས་པ། མི་འགྱུར་བའི་བདེ་བ་ཆེན་པོའི་ཡེ་ཤེས་ལས་ཉམས་པ་རྣམས་ཀྱི་ཆོས་མ་ཡིན་པའི་རབ་ཏུ་འཇུག་པའོ། །
དེའི་ཕྱིར་བྱང་ཆུབ་ཀྱི་སེམས་ཀྱི་འཕོ་བའི་བདེ་བ་ནི་ཀུན་ཏུ་བཟང་པོ་བདེ་བ་ཆེན་པོའི་ཡེ་ཤེས་སུ་མི་འགྱུར་རོ་ཞེས་གསུངས། ལྷག་པར་དབང་བཞི་པ་དབང་གསུམ་པ་ཡིན་པར་རྒྱུད་སྡེ་གཞན་དུ་གསུངས་པ་ནི་རྒྱུད་སྡེ་གཞན་དུ་སྦས་ལ། དུས་ཀྱི་འཁོར་ལོར་ནི་བཞི་པ་དེའང་གསུམ་པ་དང་ཕྱོགས་རེ་འདྲ་བའི་ཆ་ནི་འདི་དང་ཐམས་ཅད་ནས་མི་འདྲ་བའི་ཆ་འདི་ཞེས་གསལ་བར་མཛད་པ་ཡིན་ཏེ། འགྲེལ་ཆེན་ལས། ༼སྦས་པའི་༽རྒྱུད་ཀྱི་རྒྱལ་པོ་ཐམས་ཅད་ཀྱི་རྡོ་རྗེའི་ཚིག་མངོན་དུ་གྱུར་པ་ཞེས་པ་ནི་རྡོ་རྗེ་ཐེག་པ་འདིར་སེམས་ཅན་གྱི་བསམ་པའི་དབང་གི་རྒྱུད་ཀྱི་རྒྱལ་པོ་ཐམས་ཅད་དུ་རྡོ་རྗེའི་༼དབང་བཞི་པ་ཤེས་རབ་ཡེ་ཤེས།༽ ཚིག་ཏུ་སྦས་ཏེ་བཞི་པ་དེ་ཡང་དེ་བཞིན་ནོ་ཞེས་དེ་བཞིན་གཤེགས་པས་གསུངས་པའི་ཕྱིར་རོ། །
བཞི་པ་༼ཤེས་རབ་ཡེ་ཤེས་༽ནི་གསུམ་པ་མ་ཡིན་ཏེ་བཞི་པ་ཞེས་གསུངས་༼གསུམ་པ་ལས་ཐ་དད་དུ་༽པའི་ཕྱིར་རོ། །དེ་ཡང་དེ་བཞིན་ནོ། །ཞེས་གསུངས་པའི་ཕྱིར། བཞི་པ་དེ་ཉིད་ཤེས་རབ་མཐར་ཐུག་གི་ཡེ་ཤེས་སོ། བཅོམ་ལྡན་འདས་ཀྱི་གསུང་འདིའི་ཕྱིར་རྡོ་རྗེའི་ཚིག་ཏུ་སྦས་པ་ཡིན་ནོ། །༼སྦས་པའི་༽རྒྱུད་ཀྱི་རྒྱལ་པོ་ཐམས་ཅད་ལ་རྡོ་རྗེའི་ཚིག་རབ་ཏུ་གསལ་བ་མ་ཡིན་ཅིང༌། བླ་མ་བརྒྱུད་པའི་རིམ་པས་རྟོགས་པར་བྱ་བ་ཡིན་ཏེ། ༼སྦས་པའི་བསྡུས་༽རྒྱུད་༼རྣམས་༽ནི་༼མ་སྦས་པའི་རྩ་༽རྒྱུད་གཞན་དག་གིས་རྟོགས་པར་བྱ་ཞེས་དེ་བཞིན་གཤེགས་ པས་གསུངས་པའི་ཕྱིར་རོ། །སྔགས་ཀྱི་ཚུལ་འདི་ལ་རྡོ་རྗེའི་༼དགོས་༽ཚིག་རྣམ་པ་གཉིས་ཏེ། གཅིག་ནི་འཇིག་རྟེན་ཀུན་རྫོབ་ཡིན་ལ་གཉིས་པ་ནི་དོན་དམ་པའོ། །
དེ་དག་ལས་འཇིག་རྟེན་ཀུན་རྫོབ་ཀྱི་རྡོ་རྗེའི་ཚིག་ནི་བསད་པ་ལ་སོགས་པའི་ལས་ལ་དམ་ཚིག་གྲུབ་པ་སྟེར་བར་བྱེད་པའོ། །དོན་དམ་པའི་བདེན་པའི་རྡོ་རྗེའི་ཚིག་ནི་བཞི་པ་དེ་ཡང་དེ་བཞིན་དེ་ཞེས་པ་ཕྱག་རྒྱ་ཆེན་པོའི་དངོས་གྲུབ་ཀྱི་འབྲས་བུ་སྟེར་བར་བྱེད་པའོ། །ཞེས་འབྱུང་ངོ༌། །དེ་ལྟར་བརྗོད་པའི་གྲུབ་དོན་རྒྱུད་སྡེ་མཐའ་དག་གི་དགོངས་པ་མཐར་ཐུག་ངེས་དོན་གྱི་དབང་བཞི་པ་ལམ་དང་འབྲས་བུར་བྱས་པ་སྟོང་གཟུགས་ཕྱག་རྒྱ་ཆེན་མོའི་ཕྱག་རྒྱའི་རྐྱེན་ལས་འཕོ་མེད་ཀྱི་བདེ་བ་ཐོབ་པའི་སྟོབས་ཀྱིས་དེའི་ཆོས་ཉིད་རང་བཞིན་མེད་པ་སྟོང་པ་ཉིད་མངོན་དུ་བྱས་པས་ཕྱག་རྒྱ་སྟེན་པ་པོ་གང་ཡབ་ཡུམ་སྟེ་རྟེན་ཅིང་འབྲེལ་བས་བཞག་པའི་ཁ་སྦྱོར་ཡན་ལག་བདུན་ལྡན་གྱི་རྫོགས་སངས་སུ་འཇོག་ལ། བདེ་བ་དེའི་རང་བཞིན་མེད་པ་སྟོང་པ་ཉིད་དེ་ཇི་ལྟ་བུའོ་ཞེ་ན། འདིར་ནི་དེ་ཆེས་བཤད་པར་བྱ་བ་སྐབས་སུ་བབ་པ་ཡིན་ཏེ། དེའང་དབང་བཞི་པ་བསྐུར་བའི་དཀྱིལ་འཁོར་ཡང༌། དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་བཞག་ན། དོན་དམ་བྱང་ཆུབ་སེམས་ཀྱི་དཀྱིལ་འཁོར་ཡང༌། ཆོས་ཅན་འཕོ་མེད་ཀྱི་བདེ་བ་དང༌། དེ་གང་ལ་བརྟེན་ནས་སྐྱེས་པའི་སྟོང་གཟུགས་ཕྱག་རྒྱ་ཆེན་མོ་དང༌། ཕྱག་རྒྱ་ཆེན་མོ་དེ་བསྟེན་ནས་སྐྱེས་པའི་ཆོས་ཅན་བདེ་བ་དེའི་ཆོས་ཉིད་སྟོང་པ་ཉིད་གསུམ་གར་གྱི་ཚོགས་པ་ལ་དེའི་དཀྱིལ་འཁོར་དུ་བརྗོད་ལ། འོ་ན་སྟོང་པའི་ཆ་དང༌། བདེ་བའི་ཆ་དང༌། སྟོང་པའི་གཟུགས་ཀྱི་ཆ་རྣམས་དབྱེར་ཡོད་དམ་ཞེ་ན། དབྱེར་མེད་དེ། གང་ལ་སྟོང་པ་བརྗོད་པ་དེ་ཉིད་བདེ་བ་དང༌། གང་ལ་བདེ་བར་བརྗོད་པ་དེ་ཉིད་སྟོང་པར་བརྗོད་དེ། དེའི་རང་བཞིན་ནི་གཅིག་དང་ཐ་དད་དང་བྲལ་བའི་ཕྱིར། དེ་སྐད་དུ།
སྤྲོས་པ་མེད་པའི་རང་བཞིན་ལ། །
ལྷ་དང་སྔགས་ནི་ཡང་དག་གནས། །
ཞེས་དང༌། ཡང་སྟོང་པ་དེ་ཉིད་གཟུགས་དང་བདེ་བ་དང་དཀྱིལ་འཁོར་པ་ལས་གཞན་མ་ཡིན་པ་ནི། དེར།
དེ་ཉིད་ལྷན་ཅིག་སྐྱེས་པའི་གཟུགས། །
བདེ་བ་ཆེན་པོའི་རྣལ་འབྱོར་མ། །
དེ་ཉིད་དཀྱིལ་འཁོར་འཁོར་ལོ་དང༌། །
ཡེ་ཤེས་ལྔ་ཡི་རང་བཞིན་ཅན། །
ཞེས་འབྱུང་བའི་ཕྱིར། འོ་ན་སྟོང་པ་ཡང་ཡིན། གཟུགས་ཀྱང་ཡིན་པ་དེ་འདྲ་བ་ཞིག་མི་སྲིད་དོ་སྙམ་ན། ཚུ་རོལ་མཐོང་བས་བདེ་བ་དང་གཟུགས་ལ་སོགས་པ་མ་རིག་པའི་དབང་གིས་ཇི་ལྟར་སྣང་བ་དེ་དང་དེར་གྲུབ་བདེན་ལྟར་གཟུང་འཛིན་དུ་བྱེད་པ་ལ། བདེ་སོགས་སྟོང་ཉིད་དུ་བརྗོད་པ་མི་བདེ་ཡང༌། མ་རིག་པ་དེ་སངས་པའི་འཇིག་རྟེན་ལས་འདས་པའི་ཡེ་ཤེས་ཀྱི་གཟིགས་པ་དག་པའི་ངོ་ན་དེ་གཉིས་འགལ་བ་ཡོད་པ་མིན་ཏེ། ཆོས་ཅན་གྱི་མཚན་གཞི་གཟུགས་དང་བདེ་བ་ཉིད་གདོད་ནས་མ་སྐྱེས་པར་ཤེས་པས་དེ་ཙམ་ལ་དེའི་ཆོས་ཉིད་དམ་མཚན་ཉིད་སྟོང་པ་ཉིད་དུ་བརྗོད་ཀྱི། དེ་ལྟར་མངོན་དུ་བྱས་པ་ལ་དེ་རྟོགས་པར་ཡང་འཇོག་ལ། དེ་ལས་གཞན་པའི་སྟོང་ཉིད་གཞི་མ་གྲུབ་ཏུ་འདོད་པའི་ཕྱིར། དེ་སྐད་དུ། འཕགས་པ་སྤྱན་རས་གཟིགས་ཀྱི་ཞལ་སྔ་ནས། འདིར་ཡང་སྟོང་པ་ཉིད་དང་སྙིང་རྗེའི་བདག་ཉིད་ཅན་གྱི་སྐུ་གཟུགས་བརྙན་རྣམ་པར་དག་པའི་གཞོན་ནུ་མའི་པྲ་ཕབ་པ་ལྟ་བུ་ལ་གཟུགས་ཀྱི་མཚན་ཉིད་མེད་དེ། དེ་རྡུལ་ཕྲ་རབ་མེད་པའི་ཕྱིར། གཟུགས་མེད་པའི་མཚན་ཉིད་མེད་དེ། ༼བཅོམ་ལྡན་འདས་སྣ་ཚོགས་ཡུམ་ལ་སོགས་པའི་གཟུགས་བརྙན།༽སྟོང་པ་ཉིད་དུ་ཡོད་བཞིན་པས་སོ། །དེའི་ཕྱིར་ཀུན་རྫོབ་པའི་སྣང་བ་སྟོང་ཉིད་ཀྱི་གཟུགས་ཅན་དུ་སྣང་བ་དང༌། སྟོང་པ་ཉིད་ཀུན་རྫོབ་༼སྣ་ཚོགས་ཡུམ་ལ་སོགས་པའི༽གཟུགས་ཅན་༼དུ་སྣང་བ༽སྟེ། འཇིག་རྟེན་པ་ཡི་༼ཤེས་པ་ཚད་མར་རློམས་པས་ཇི་ལྟར་ཡུལ་རྟོགས་པའི༽དཔེ་ལས་འདས་པའི་ཕྱིར་རོ། །གང་༼ཀུན་རྫོབ་ཏུ༽ཡོད་པའི་སེམས་༼དེ་དང་དེར་གྲུབ་བདེན་པ༽དེ་ནི་རང་བཞིན་མེད་པའི་སེམས་ཏེ། ༼དེ་ལྟར་དེའི་ངོ་བོར་མི་གནས་པས༽རྟག་པ་དང་༼ཆད་པའི༽ཆོས་ཀྱི་མཚན་ཉིད་དང་བྲལ་བས་སྟོང་པ་ཉིད་སྙིང་རྗེ་ཐ་མི་དད་པ་ཞེས་བྱའོ། །དོན་དམ་པའི་བདེན་པའི་༼དབང་དུ་བྱས་པའི༽ཕྱིར་༼ཡོད་མེད་ཀྱི༽སེམས་གཉིས་གང་དག་ཆོས་མི་མཐུན་པས། ༼དང་པོ་ནས་མ་སྐྱེས་པའི་ཕྱིར། འོ་ན་སེམས་དེ་རང་ཡོད་པ་ཞིག་གམ་མེད་པ་ཞིག་ཅེ་ན།༽ཡོད་པ་དང་མེད་པ་ལས་འདས་པ། དངོས་པོ་དང་དངོས་པོ་མེད་པ་ཟད་པ། རྡོ་རྗེའི་རྣལ་འབྱོར་༼གྱི་ཤེས་རབ་ཀྱི་ཡུལ་ན་ཡོད་མེད༽གཉིས་སུ་༼སྟེ་གཉིས་ཀར༽མེད་པ་ཞེས་བྱ་བ་ནི་དེ་བཞིན་གཤེགས་པའི་བཀའ་སྟེ། ༼དེ་ལྟའི་སེམས་ནི་ཡོད་མེད་གང་གིའང་༽རྗེས་སུ་འགྲོ་བ་མེད་པས་སོ། །༼སེམས་དེ་བཞིན་ལ་དེའི་ཁྱད་ཆོས་སེམས་བྱུང་བདེ་བ་དང་དེའི་ཆོས་ཉིད་སྟོང་པ་ཉིད་ཀྱང་ཡོད་པ་དང་མེད་པ་དང་རྟག་པ་དང་ཆད་པ་གང་ཡང་མིན་པ་ནི་དེ་འདྲ་བའོ་ཞེས་སྟོན་པར་བཞེད་ནས།༽འདིར་རྩ་བའི་རྒྱུད་ལས།
ཡོད་དང་མེད་ལས་རྣམ་པར་འདས། །
གཉིས་མེད་དངོས་དང་དངོས་མེད་ཟད། །
སྟོང་དང་སྙིང་རྗེ་དབྱེར་མེད་པ། །
རྡོ་རྗེའི་རྣལ་འབྱོར་བདེ་ཆེན་པོ། །
རྡུལ་ཕྲན་ཆོས་ཉིད་ལས་འདས་པ། །
སྟོང་པའི་ཆོས་ནི་རྣམ་པར་སྤངས། །
རྟག་དང་ཆད་ལས་རྣམ་གྲོལ་བ། །
རྡོ་རྗེའི་རྣལ་འབྱོར་རྗེས་འགྲོ་མེད། །
ཅེས་བཅོམ་ལྡན་འདས་ཀྱིས་གསུངས་སོ། །
ཞེས་སོ། །འོ་ན་གཟུགས་སོགས་ལས་གཞན་པས་སྟོང་པ་ཉིད་མི་བཙལ་ཞིང༌། སྟོང་པ་ཉིད་མེད་པ་འདི་ནི་ཟབ་མོ་རྡོ་རྗེ་ཐེག་པའི་སྐལ་བ་དང་མི་ལྡན་པས་འཇིགས་སུ་རུང་བའི་གནད་གསང་འདི་ཁོ་ནར་མ་ཟད། རྒྱུའི་ཐེག་པའི་བརྗོད་བྱའི་སྙིང་པོ་མཆོག་ཏུ་མཛད་པ་ཡིན་ཏེ། རྒྱལ་པོ་འཆར་བྱེད་ལ་གདམས་པའི་མདོར།
ཆོས་ལ་བདག་མེད་རྒྱལ་པོས་མཉན་པར་གྱིས། །
ཆོས་ནི་གཟུགས་སོགས་དངོས་པོ་ཐམས་ཅད་ཡིན། །
བྱེད་པོ་མེད་ལ་མཚན་ཉིད་འཛིན་ཕྱིར་རོ། །
དེ་དག་ལོག་རྟོག་མཚན་མར་བཅས་པ་དེ། །
ལྷ་མི་མཐུན་པ་ཡིན་ཏེ་དེ་མེད་དོ། །
ཅི་ཕྱིར་ཞེ་ན་ཕྱི་ནང་ཆོས་འདི་ལ། །
དངོས་འདི་སྤངས་ནས་སྟོང་ཉིད་མི་བཙལ་གྱི། །
སྣང་བ་ཉིད་ཀ་སྟོང་པ་ཉིད་ཡིན་ཕྱིར། །
གཞིག་བཅོམ་མི་རྟག་ཙམ་ལ་སྟོང་མིན་བཏགས། །
སྣང་ལ་རང་བཞིན་མེད་པར་ཅིས་མངོན་ན། །
ཡོད་མེད་དབུས་དང་གསུམ་དུ་མི་གནས་ཏེ། །
ཡོད་པར་གྲགས་པར་འཁོར་བ་མྱ་ངན་འདས། །
འཁོར་བའི་རང་བཞིན་ཡུལ་སེམས་རྣམ་གཉིས་ཏེ། །
ཡུལ་འདི་དངོས་པོ་མེད་པར་འདི་ལྟར་བརྟགས། །
རང་སྣང་རྡུལ་བཤིག་རྡུལ་ཀྱང་ཆས་བཤིག་མེད། །
དངོས་སྣང་ཐམས་ཅད་སེམས་ཡིན་རྨི་ལམ་བཞིན། །
སེམས་ཀྱང་ཁ་དོག་གཟུགས་སོགས་རྣམ་པར་བྲལ། །
དེས་ན་འཁོར་བ་སྟོང་ཞིང་བདག་མེད་དོ། །
འཁོར་བ་མེད་པས་མྱ་ངན་འདས་པའང་མེད། །
ཡོད་པ་མ་གྲུབ་པས་ན་མེད་པའང་མེད། །
མཐའ་གཉིས་མེད་པས་དབུས་ཀྱང་མེད་པ་ཡིན། །
དེ་ལྟར་རྒྱལ་པོས་བདག་མེད་བསྒོམ་བྱས་ན། །
བདག་འཛིན་འཁོར་བ་རྩད་ནས་གཅོད་པར་འགྱུར། །
ཞེས་དང༌། དཀོན་བརྩེགས་ལས། གཟུགས་ཀྱི་སྟོང་པ་ཉིད་ཀྱིས་གཟུགས་སྟོང་པ་མ་ཡིན་གྱི། གཟུགས་ཉིད་སྟོང་པ་ཉིད་དོ། །ཞེས་དང༌། ལང་གཤེགས་ལས།
འཇིག་རྟེན་སྐྱེ་འཇིག་མ་མཆིས་ཏེ། །
ནམ་མཁའི་མེ་ཏོག་རབ་ཏུ་འདྲ། །
ཁྱོད་ཀྱི་ཤེས་རབ་ཐུགས་རྗེ་ཡིས། །
ཁྱོད་ཀྱི་ཡོད་དང་མེད་མ་དམིགས། །
ཞེས་དང༌། ཡང་དེར།
ཡོད་པའི་ཟླས་དྲངས་མེད་པ་སྟེ། །
མེད་པའང་ཡོད་པའི་ཟླས་དྲངས་སོ། །
དེ་བས་མེད་པར་ཤེས་མི་བྱ། །
ཡོད་པར་ཡང་ནི་མི་རྟོགས་སོ། །
ཞེས་དང༌། ཏིང་རྒྱལ་ལས།
གཟུགས་ཀྱི་རང་བཞིན་གཞན་ཡིན་ལ། །
སྟོང་ཉིད་གཞན་དུ་མ་གསུངས་ཏེ། །
གང་གི་གཟུགས་རྣམས་རབ་ཤེས་པ། །
དེས་ནི་སྟོང་ཉིད་རབ་ཏུ་ཤེས། །
ཞེས་སོགས་ཕུང་ལྔ་ལ་སྦྱར་ནས་རྒྱས་པར་གསུངས་པ་ཉིད་ཀྱི་ཕྱིར། ཞེས་དང༌། དཔལ་ལྡན་ཟླ་བས།
གང་ཕྱིར་དེ་ཡི་རང་བཞིན་དེ། །
ཡིན་ཕྱིར་གཟུགས་ནི་གཟུགས་ཀྱིས་སྟོང༌། །
ཞེས་སོ། །སློབ་དཔོན་བཟང་པོའི་ཞབས་ཀྱིས།
རང་རང་ངོ་བོས་སྟོང་པའི་ཕྱིར། །
སྟོང་པ་ཉིད་ནི་ཉི་ཤུར་འདོད། །
ཅེས་འབྱུང་བས། དེ་ལྟར་ན་ནི་སྙིགས་དུས་ཀྱི་རྒྱལ་བ་གཉིས་པར་གྲགས་པ་བློ་བཟང་གྲགས་པའི་དཔལ་གྱི་ཞལ་སྔ་ནས། ཀུན་རྫོབ་ཀྱི་སྣང་བ་ཚད་གྲུབ་དེ་རང་སྟོང་དུ་མི་བཞེད་པ་དང༌། དེ་སྟོང་ཉིད་དུ་གསུངས་པ་དེ་དེའི་བདེན་སྟོང་ལས་འཆད་དགོས་པ་དང༌། བདེན་སྟོང་གི་སྟོང་ཉིད་སྟོང་ཉིད་ཡིན་པར་ལྟ་བ་ཆད་ལྟ་མ་ཡིན་ཏེ། དེ་ལྟར་མ་བལྟས་ན་བདེན་མི་བདེན་དངོས་འགལ་ཡིན་པས་བདེན་སྟོང་གི་སྟོང་ཉིད་སྟོང་ཉིད་དུ་མ་བལྟས་ན། བདེན་གྲུབ་མི་སྟོང་བའི་ཆོས་ཤིག་ཏུ་བལྟ་བར་འགྱུར་བས་བདེན་འཛིན་གྱི་གདོན་ཆེན་པོས་ཟིན་པར་འགྱུར་བས། ཡིད་ཀྱིས་བདེན་མེད་དུ་འཛིན་པའི་ལྟ་སྒོམ་གྱི་ཚད་མས་དྲངས་པའི་ངེས་པ་ཤུགས་དྲག་དང་བྲལ་ན་སྟོང་ཉིད་དོན་མཐུན་རྟོགས་པའི་བློ་མ་ཡིན་པར་གསུངས་པ་རྣམས་དང་འགལ་ལོ་སྙམ་ན། བདེན་མོད། གནས་སྐབས་འགལ་བ་ལྟར་སྣང་ཡང་མི་ཉེས་ཏེ། སངས་རྒྱས་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་ཚུལ་གནས་སྐབས་སུ་མཐའ་ཡས་པས། ཁ་ཅིག་ཏུ་འགལ་བ་ཁ་ཅིག་ཏུ་མི་འགལ་བ། ཁ་ཅིག་ཏུ་མི་འགལ་བ་ཁ་ཅིག་ཏུ་འགལ་བར་བསྟན་ཀྱང༌། མཐར་ཐུག་ཟབ་མོ་སྟོང་པ་ཉིད་ཀྱི་ཆོས་ཚུལ་རྒྱ་མཚོ་ལྟ་བུར་རོ་གཅིག་ཏུ་འདུ་བར་བསྟན་པའི་ཕྱིར། ལུགས་ཐ་དད་དུ་ཡོད་པར་མི་བཟུང་ངོ༌། །
འོ་ན་མཐར་ཐུག་སངས་རྒྱས་པའི་རང་བཞིན་མེད་པའི་ཡན་ལག་ཏུ་འགྲོ་རྒྱུའི་སྐྱེ་བ་མེད་པའི་སྟོང་ཉིད་དེ། ད་ལྟ་ལས་དང་པོ་པ་རྣམས་ཀྱི་རྗེས་མཐུན་པ་ཇི་ལྟར་ལྟ་སྒོམ་དུ་བྱ་ཞེ་ན། སྐྱེ་མེད་ཞང་སྒོམ་གཡུ་བྲག་པ་ཆེན་པོའི་བཀའ་ལས།
ཕྱག་རྒྱ་ཆེན་པོ་བསྒོམ་པ་ལ། །
འདི་བྱའི་ཏིག་པོ་མི་བདོག་གི། །
སྔོན་འགྲོ་དངོས་གཞི་རྗེས་གསུམ་གྱི། །
གོ་རིམ་མེད་ཅིང་གྲངས་ངེས་མེད། །
དུས་ཚོད་ཚེས་གྲངས་བརྩི་མི་དགོས། །
ནམ་དྲན་འགྲོགས་ལ་གློད་ལ་ཞོག །
ཅེས་གསུངས་ལ། འོ་ན་གློད་ནས་བཞག་ལུགས་ཇི་ལྟར་བྱ་ཞེ་ན། དཔལ་ལྡན་དྭགས་པོ་བཀའ་བརྒྱུད་མཐའ་དག་གི་ཞལ་སྔ་ནས།
སྣང་ན་སྣང་ཐོག་ཏུ་བཞག །
རིག་ན་རིག་ཐོག་ཏུ་བཞག །
བདེ་ན་བདེ་ཐོག་ཏུ་བཞག །
སྡུག་ན་སྡུག་ཐོག་ཏུ་བཞག །
གསལ་ན་གསལ་ཐོག་ཏུ་བཞག །
སྟོང་ན་སྟོང་ཐོག་ཏུ་བཞག །
ཅེས་གསུངས་པས། གང་ཤར་བའི་ཐོག་ཏུ་བཞག་པས་དེ་ཉིད་སྐྱེ་འགག་གནས་པ་ཐམས་ཅད་དང་བྲལ་བའི་རང་གྲོལ་སྟོང་པ་ཉིད་དུ་ལྷག་གི་ཤར་བ་ཡིན་ཏེ། དེའང་དཔེར་མཚོན་ན། ད་ལྟར་གྱི་ཤེས་པ་ལ་སྟོང་མི་སྟོང་ཡིན་མིན་གྲུབ་མ་གྲུབ་ལ་སོགས་པའི་བཟོ་བཅོས་གང་ཡང་མ་བྱས་པའི་གསལ་རིག་ལྷང་ངེ་བ་དེ་ཉིད་ཀྱི་སྟེང་དུ་དེ་ཉིད་ཀྱི་ཡིན་ཚུལ་མ་བཅོས་པར་བཞག་པས་གདོད་མ་ནས་སྟོང་ཉིད་ཀྱི་རང་ཞལ་སྔར་འདྲིས་ཀྱི་མི་དང་འཕྲད་པ་ལྟར་རང་ངོ་ཤེས་པའི་ཚུལ་དུ་མཇལ་ནས། དེ་ལ་སྒྲོ་འདོགས་དང་ཐེ་ཚོམ་རྩ་བ་ནས་ཆོད་པའི་ཤེས་པ་དེ་ལ་གནས་ལུགས་ཐ་མལ་གྱི་ཤེས་པ་རྗེན་པར་བརྗོད་པ་ཡིན་ནོ། །༼འོ་ན་སྟོང་པ་ཉིད་ཐ་མལ་གྱི་ཤེས་པའི་མིང་ཅན་འདི་སོ་སོའི་སྐྱེ་བོས་ཀྱང་མངོན་སུམ་དུ་བྱེད་པ་ལ་འདི་མངོན་སུམ་དུ་བྱས་པ་ལ་ནི་བཀའ་བརྒྱུད་རིན་པོ་ཆེའི་གསུང་གིས། སེམས་ངོ་མཐོང་དང་སྒོམ་ངོ་མཐོང༌། །ཞེས་གསུངས་ལ། དེ་ལྟར་ནའང་དེ་མཐོང་ལམ་ཐོབ་པར་ནི་མ་བཞག་སྟེ། མཐོང་སྤང་གི་སྒྲིབ་པ་སྤང་བར་མ་བྱས་པའི་ཕྱིར། དེ་ལྟར་ན་སོ་སྐྱེས་སྟོང་ཉིད་ལ་མངོན་སུམ་གྱི་ཤེས་པ་འཇུག་མི་རུང་བ་མིན་ཏེ། སྟོང་ཉིད་ལ་གཞུག་པའི་ཤེས་པ་ལ་སྤྱན་ལྔར་བྱས་པའི་ཤ་དང་ལྷའི་སྤྱན་དུ་གྱུར་པའི་ཤེས་པ་ནི་སོ་སོའི་སྐྱེ་བོ་ལའང་ཡོད་དེ། སྟོང་པ་ཉིད་ཀྱི་གཟུགས་མངོན་སུམ་པ་མངོན་ཤེས་ཐོབ་མ་ཐོབ་ཀྱི་ཁྱད་པར་ལས་སོང་སྡུད་དུ་ནི་ཤའི་སྤྱན་དང་བསམ་གཏན་དུ་ནི་ལྷའི་སྤྱན་གྱིས་མཐོང་བར་རུང་བའི་ཕྱིར། དྲི་མེད་འོད་ལས། ཤ་ལ་སོགས་པའི་སྤྱན་གྱིས་བཟུང་བ་སྲིད་པ་གསུམ་དུས་གསུམ་རྨི་ལམ་དང་མཚུངས་པ་སྟེ། འདིར་ལས་དང་པོ་པའི་རྣལ་འབྱོར་པས་ཤའི་སྤྱན་གྱིས་རྣམ་པ་སྣ་ཚོགས་པ་མཐོང་སྟེ་མངོན་པར་ཤེས་པ་རྣམས་དང་མི་ལྡན་པ་རྣམས་སོ། །དེ་ནས་ལྷའི་སྤྱན་གྱིས་མཐོང་སྟེ། མངོན་པར་ཤེས་པ་དང་ལྡན་པའི་མཐའ་དབང་དུ་འགྱུར་རོ། །དེ་ནས་སངས་རྒྱས་ཀྱི་སྤྱན་གྱིས་མཐོང་སྟེ། འདོད་ཆགས་དང་བྲལ་བའི་མཚམས་དབང་དུ་འགྱུར་རོ། །
དེ་ནས་ཤེས་རབ་ཀྱི་སྤྱན་གྱིས་མཐོང་སྟེ། བྱང་ཆུབ་སེམས་དཔའི་མཚམས་དབང་དུ་འགྱུར་རོ། །དེ་དག་ཡེ་ཤེས་ཀྱི་སྤྱན་གྱིས་མཐོང་སྟེ། ཡང་དག་པར་རྫོགས་པའི་སངས་རྒྱས་ཀྱི་མཚམས་དབང་དུ་འགྱུར་བ་སྟེ། ཕུང་པོ་ཀུན་ལས་རྣམ་གྲོལ་ཞིང༌། །ཞེས་བྱའོ་ཞེས་འབྱུང་ངོ༌། །མཆན།༽ཐབས་འདི་རྣམ་རྟོག་གི་སྟེང་དུའང་བྱར་ཡོད་ཅིང༌། དེའི་རང་བཞིན་སྟོང་ཉིད་ལས་ཆོས་སྐུ་འབྱུང་དུ་རུང་བས་ཐབས་ཤེས་ཟུང་འབྲེལ་འདི་ལྟ་བུ་ལ་རྣམ་པར་རྟོག་པ་ཆོས་ཀྱི་སྐུའོ་ཞེས་བཀའ་བརྒྱུད་འདི་ལ་གྲགས་པ་ཡིན་ཅིང༌། སྣང་བཞིན་པ་ཉིད་བླ་མའི་མན་ངག་གིས་མངོན་སུམ་དུ་སྟོང་ཉིད་དུ་ངོ་སྤྲད་ནས་བསྒོམ་པ་འདི་ནི་གསང་སྔགས་བླ་ན་མེད་པའི་སྟོང་ཉིད་སྒོམ་ཚུལ་མཐར་ཐུག་པ་ཡིན་ཏེ། མགོན་པོ་ཀླུས། དཔལ་འདུས་པའི་བྱང་ཆུབ་སེམས་བཤད་པར།
མདོར་ན་སྟོང་པའི་ཆོས་ལ་ནི། །
ཆོས་རྣམས་སྟོང་པར་སྐྱེ་བར་འགྱུར། །
བྱེད་པོ་ལས་འབྲས་ལོངས་སྤྱོད་སོགས། །
ཀུན་རྫོབ་ཏུ་ནི་རྒྱལ་བས་བསྟན། །
དེ་ལྟར་རྔ་ཡི་སྒྲ་དང་ནི། །
དེ་བཞིན་མྱུ་གུ་ཚོགས་པས་བསྐྱེད། །
དེ་ཡི་རྟེན་ཅིང་འབྲེལ་འབྱུང་བ། །
རྨི་ལམ་སྒྱུ་མ་དང་མཚུངས་འདོད། །
ཆོས་རྣམས་རྒྱུ་ལས་སྐྱེས་པ་ནི། །
ནམ་ཡང་འགལ་བར་མི་འགྱུར་ཏེ། །
རྒྱུ་ནི་རྒྱུ་ཉིད་ཀྱིས་སྟོང་པས། །
དེ་ནི་སྐྱེ་བ་མེད་པར་རྟོགས། །
ཆོས་རྣམས་ཀྱི་ནི་སྐྱེ་མེད་པར། །
སྟོང་ཉིད་ཡིན་པར་རབ་ཏུ་བཤད། །
མདོར་ན་ཕུང་པོ་ལྔ་པོ་འདི། །
ཆོས་ཀུན་ཞེས་ནི་བཤད་པ་ཡིན། །
དེ་ཉིད་ཇི་བཞིན་ཤེས་པ་ན།
ཀུན་རྫོབ་རྒྱུན་ནི་ཆད་མི་འགྱུར། །
ཀུན་རྫོབ་ལས་ནི་ཐ་དད་པར། །
དེ་ཉིད་དམིགས་པ་མ་ཡིན་ཏེ། །
ཀུན་རྫོབ་སྟོང་པ་ཉིད་དུ་བཤད། །
སྟོང་ཉིད་ཁོ་ན་ཀུན་རྫོབ་ཡིན། །
མེད་ན་མི་འབྱུང་ངེས་པའི་ཕྱིར། །
བྱས་ན་མི་རྟག་ཇི་བཞིན་ནོ། །
ཞེས་འབྱུང་ལ། མདོར་ན་དངོས་པོ་ཚད་གྲུབ་པ་ཡོད་པ་མིན་ཅིང་རྟོག་པས་བཏགས་པའི་ཆོས་ཙམ་སྟེ། བཏགས་ཆོས་དང་འདོགས་བྱེད་ཀྱི་རྟོག་པ་གཉིས་ཀའང་བལྟོས་ཏེ་བཞག་ཙམ་ལས་རང་གི་ངོ་བོ་གདོད་ནས་སྐྱེ་བ་མེད་པ་སྟོང་པ་ཉིད་ཡིན་ཏེ། དེར།
དངོས་པོ་ཞེས་བྱ་རྣམ་རྟོག་ཡིན། །
རྣམ་རྟོག་མེད་པ་སྟོང་ཉིད་ཡིན། །
གང་དུ་རྣམ་རྟོག་སྣང་གྱུར་པ། །
དེར་ནི་སྟོང་ཉིད་ག་ལ་ཡོད། །
རྟོག་བྱ་རྟོག་བྱེད་རྣམ་པའི་སེམས། །
དེ་བཞིན་གཤེགས་རྣམས་ཀྱིས་མ་གཟིགས། །
གང་ན་རྟོག་བྱ་རྟོག་བྱེད་ཡོད། །
དེར་ནི་བྱང་ཆུབ་ཡོད་མ་ཡིན། །
མཚན་ཉིད་མེད་ཅིང་སྐྱེ་བ་མེད། །
ཡིད་གྱུར་མ་ཡིན་ངག་ལམ་བྲལ། །
ཅེས་འབྱུང་ངོ༌། །དེས་ན་རྣམ་རྟོག་སོགས་ཕྱི་ནང་གི་ཆོས་ཐམས་ཅད་རང་ངོ་སྟོང་ཉིད་ཡིན་པས། དེ་ཉིད་སྟོང་པ་ཉིད་གཞི་མེད་རྩ་བྲལ་དུ་ཤར་བ་ཉིད་ཀྱིས་གྲོལ་བ་ཡིན་ཏེ། འཕགས་པ་སྤྱན་རས་གཟིགས་ཀྱི་ཞལ་སྔ་ནས།
གང་སྐྱེས་གཉུག་མ་ཉིད་ཡིན་ཕྱིར། །
གང་ཤར་དྲན་པས་མ་བརྗེད་ན། །
དེ་ཤར་སྟོང་པ་ཉིད་དག་ཏུ། །
རྣལ་འབྱོར་རྒྱལ་པོ་གདོན་མི་ཟ། །
གང་ཤར་ཐམས་ཅད་དེ་ཡིན་ཏེ། །
དེ་ནི་གང་དུའང་མ་ཤར་བའོ། །
དེ་ཕྱིར་གང་སྐྱེས་དེ་མ་སྐྱེས། །
མ་སྐྱེས་པ་ཉིད་སྐྱེས་པའི་ཚུལ། །
ཞེས་པ་ལ་སོགས་རྫོགས་པའི་སངས་རྒྱས་གཙོ་བོར་གྱུར་པའི་གྲུབ་པའི་དབང་ཕྱུག་མཐའ་མེད་པ་དེ་ཐམས་ཅད་ཀྱིས་ཀྱང་དབྱངས་གཅིག་མགྲིན་གཅིག་ཏུ་གསུངས་པ་བརྗོད་ཀྱིས་མི་ལང་ངོ༌། །དེས་ན་འཁྲུལ་མེད་དུ་བཤད་པ་འདི་ལ་ས་གསུམ་དུ་བཞུགས་པའི་བཀའ་བརྒྱུད་རིན་པོ་ཆེའི་བསྟན་པ་སྐྱོང་བ་རྣམས་ཀྱིས་ལེགས་པར་བསྲུངས་ཏེ་མི་ནུབ་པར་མཛོད་ཅིག །
འོ་ན་སྣང་རིག་གིས་བསྡུས་པའི་ཆོས་ཐམས་ཅད་སྣང་རིག་ཏུ་ཤར་ཙམ་ནས་སྟོང་ཉིད་དུ་གྲོལ་ན་མངོན་སུམ་ལ་བསྙོན་པ་དང༌། ཡོད་བཞིན་པ་མེད་དོ་ཞེས་ཀུན་རྫོབ་ལ་སྐུར་བ་བཏབ་པས་ཆད་ལྟ་ཆེན་པོར་འགྱུར་བ་དང༌། དེ་ལྟར་ན་ཆོས་ཐམས་ཅད་ཡེ་མེད་དུ་འགྱུར་བས་ཕྱི་རོལ་པའི་ལུགས་ཁ་ཅིག་ལྟར་རོ་སྙམ་ན། ཅི་མ་རིག་པས་བསླད་པའི་འཁྲུལ་སྣང་མཐོང་བ་ལ་ནི་ཁོ་བོ་ཅག་མངོན་སུམ་ཡང་དག་པར་ག་ལ་བརྗོད། དེ་མངོན་སུམ་ཡང་དག་པ་མིན་པ་ཞིག་མངོན་སུམ་ཡང་དག་ཏུ་རྗོད་པ་པོ་གང་ཡིན་པ་དེས་ཆེར་བསྙོན་པ་ཡིན་པས། ཆོས་ཐམས་ཅད་ཀྱི་རང་བཞིན་རྣམ་དག་གི་གནས་ལུགས་ལ་མངོན་སུམ་གྱི་སྤྱན་དང་ལྡན་པའི་གཟིགས་པ་དང་མཐུན་པར་བྱས་ན་ནི། ཀུན་རྫོབ་ཚད་གྲུབ་ཏུ་ཡོད་དོ་ཞེས་གང་སྨྲ་བ་དེ་ཉིད་མངོན་སུམ་ལ་བསྙོན་པར་ཟད་དེ། གཟུགས་སོགས་རྣམ་པར་དག་པའི་ཚུལ་ལ་མ་དག་པ་ཚད་གྲུབ་ཏུ་བསྙོན་མེད་དུ་ཡོད་པར་འདོད་པའི་ཕྱིར། ཡོད་བཞིན་དུ་མེད་དོ་ཞེས་ཀྱང་ཁོ་བོ་མི་སྨྲ་སྟེ། ཀུན་རྫོབ་ཡོད་པ་ལྟར་སྐྱེ་འཇིག་བྱེད་པ་ཉིད་ཀྱིས་ཡོད་པར་མི་གནས་པར་བྱེད་པ་མཐོང་བའི་ཕྱིར། ཀུན་རྫོབ་ཡོད་པ་དེར་གྲུབ་པ་མ་ཡིན་ཅེས་བརྗོད་པས། ཀུན་རྫོབ་ཡོད་པ་ཞིག་ཆད་པར་གང་དུ་སོང༌། ཡོད་པ་དང་མེད་པའི་ཆོས་སྤུ་རྩེ་ཙམ་ཡང་མ་རྙེད་ན། དེ་ལ་ཡེ་ནས་མེད་པ་ཞེས་སྔ་ཕྱི་བར་གསུམ་གྱི་མེད་པའི་ཁྱད་པར་གྱི་ཆོས་སུ་ཞིག་གི་ལུགས་སུ་སྦྱོར། དེས་ན་གནད་གསང་འདི་ལྟ་བུ་ལ་ཀླན་ཀ་འགོད་པར་བྱེད་པ་འདི་ནི། ཇི་སྐད་དུ།
སྟོང་པ་ཉིད་ཀྱིས་བཤད་བྱས་ཚེ། །
གང་ཞིག་སྐྱོན་འདོགས་སྨྲ་བྱེད་པ། །
དེ་ཡི་ཐམས་ཅད་སྐྱོན་བཏགས་མིན། །
བསྒྲུབ་པར་བྱ་དང་མཚུངས་པར་འགྱུར། །
ཞེས་སོགས་སྔོན་ཉིད་འཕགས་པ་ཆོས་ཀྱི་དཔང་དུ་གྱུར་པ་རྣམས་ཀྱི་སྐྱོན་བརྗོད་ཀྱི་ལན་བཏབ་ཟིན་པ་ཡིན་ནོ། །
གཉིས་པ་༼སྒོམ་པས་ཉམས་སུ་ཇི་ལྟར་ལེན་པ་༽ནི།
ཕ་མའི་རྒྱུད་སྡེ་ཡོངས་གྲགས་དང་ལུང་སྒོ་བསྟུན་ན་དབང་གསུམ་པའི་ཆོས་ཅན་བདེ་བའི་ཆ་ནི་དབང་གསུམ་པ་ཉིད་དང༌། དེའི་ཆོས་ཉིད་སྟོང་པ་ཉིད་ནི་དབང་བཞི་པར་ངོ་སྤྲོད་པར་བྱ་བ་ཡིན་པ་ལས། ཕྱག་རྒྱའི་རེག་པ་འབར་བའི་སྟོབས་ཀྱིས་བདེ་ཟུག་གི་ཚོར་བ་བཟོད་མེད་ཀྱིས་དེའི་སྟོང་ཉིད་ཀྱི་ཉམས་མྱོང་ངེས་མ་ནུས་ན། དེ་ནུས་པའི་ཆེད་དུ་མི་རྟོག་པའི་རྣལ་འབྱོར་བསྐྱེད་པའི་ཐབས་གསུངས་ལ། དེ་ཐབས་སུ་ཇི་ལྟར་འགྲོ་བར་བྱ་ཞེ་ན། འོག་གི་རྩ་གསུམ་གྱི་རླུང་གསང་རྩེའི་དབུ་མར་འདུས་པའམ་འགོག་སྟོབས་ཀྱི་བདེ་བ་སྐྱེ་བ་བཞིན་སྟེང་གི་རྩ་གསུམ་གྱི་རླུང་མགྲིན་པའི་དབུ་མར་འདུས་པའམ། འགོག་སྟོབས་ཀྱིས་འོག་སྒོ་ལ་བརྟེན་ནས་བདེ་ཆེན་མྱོང་བཞིན་པར་སྟེང་ལོངས་སྤྱོད་ཀྱི་རླབས་བཙིར་བས་འོག་སྒོ་ལ་བརྟེན་པའི་བདེ་ཆེན་གྱི་ཚོར་བ་རགས་པ་དེ་སྟོང་ཆེན་མི་རྟོག་པར་ཞི་བའམ། མི་རྟོག་ཡེ་ཤེས་དང་ཟུང་དུ་འཇུག་པ་དབང་བཞི་པའི་ཡེ་ཤེས་བརྗོད་མེད་ཀྱང་སྐྱེ་བ་ཡིན་ཏེ། ཇི་སྐད་དུ།
ལོངས་སྤྱོད་ཀྱི་ནི་རླབས་གཉིས་ལས། །
རང་གི་ལག་དང་ལག་གཞན་གྱི། །
མཐེ་བོ་དང་ནི་སྲིན་ལག་གིས། །
དེ་ནི་རྣལ་འབྱོར་པ་ཡིས་བཙིར། །
དེ་ལས་ཡེ་ཤེས་སྐྱེ་བར་འགྱུར། །
གཞོན་ནུའི་དགའ་བ་ཇི་ལྟ་པའམ། །
ལྐུགས་པའི་རྨི་ལམ་ཇི་བཞིན་ནོ། །
མཆོག་གི་མཐའ་དང་བྲལ་དགའ་ཡི། །
སྟོང་དང་སྟོང་མིན་ཧེ་རུ་ཀ །
ཞེས་འབྱུང་བའི་ཕྱིར། འདི་ཡང་འོག་ཏུ་རྩ་གསུམ་རླུང་དང་བཅས་པ་བདེ་བར་ཟིན་ན། སྟེང་གི་རྩ་གསུམ་རླུང་བཅས་མི་རྟོག་པ་རང་ཤུགས་ཀྱིས་ཟིན་པས་ལས་རྒྱ་ལ་བསྟེན་པའི་དབང་གསུམ་པའི་བདེ་བ་འཆར་བ་ན། སྟེང་སྒོ་ལྔའི་རྣམ་ཤེས་ལ་བརྟེན་པའི་རྟོག་བཅས་རྟོག་མེད་ཀྱི་ཤེས་པ་རང་དགར་འགག་པར་འགྱུར་བ་དང༌། ཡང་སྟེང་དུ་རྩ་གསུམ་རླུང་སེམས་དང་བཅས་པའི་སོར་སྡུད་ཀྱི་རྣལ་འབྱོར་བྱས་པས། འོག་གི་རྩ་གསུམ་འདུས་མདོའི་ལྟེ་གསང་རྣམས་སུ་བདེ་དྲོད་ཁྱད་པར་ཅན་འབར་བ་ནི། སྟེང་འོག་གི་རྒྱུན་གཅིག་ཏུ་འབྲེལ་བས་གཅིག་ཏུ་གནད་བཅིངས་ན་ཅིག་ཤོས་སུ་གནད་འཆིང་བར་འགྱུར་བའི་དོན་གྱིས། བཅོམ་ལྡན་འདས་རྡོ་རྗེ་རྣལ་འབྱོར་མའི་ཞལ་ནས། སྟོང་ཕྲག་བདུན་ཅུ་རྩ་གཉིས་རྩ་ཡི་བཅུད། །ནམ་མཁའི་མཐོངས་སུ་གཟའ་རྣམས་བརྟན་པར་བཅིངས། །རྒྱ་མཚོའི་གཏིང་དུ་རྩ་གསུམ་ཡན་ལག་བསྡམས། །སྟེང་འགགས་པ་ལས་འོག་ཀྱང་ཟིན་པར་འགྱུར། །ཞེས་བྱ་བ་དང༌། སྲོག་ཐུར་གྱི་གེགས་སེལ་གྱི་སྐབས་སུ། གྲུབ་ཐོབ་ཨོ་རྒྱན་པས།
མ་ཏ་འདོད་ན་ཡ་ཏ་ལོང༌། །
སྟེང་གི་དགྲ་ནི་འོག་གི་འཇོལ། །
ཞེས་འབྱུང་བ་ལྟར་ཡིན་པས། དབང་གསུམ་པ་ལ་བརྟེན་ནས་བཞི་པ་བསྐུར་ཀྱང་ཇི་ལྟ་བར་བསྐུར་མ་ཐུབ་ན་རྡོ་རྗེའི་རྦ་རླབས་བཅིངས་པས་དབང་བཞི་པ་བསྐུར་བ་ཡིན་ལ། དེ་ཉིད་ལམ་དུས་སུ་རྡོ་རྗེའི་རྦ་རླབས་ཀྱི་རྣལ་འབྱོར་རྩལ་དུ་བཏོན་ནས་ཇི་ལྟར་བསྒོམ་ཞེ་ན། རྡོ་རྗེའི་རྦ་རླབས་བཅིང་བའི་དབང་བཞི་པ་རྒྱུད་ལ་ལེགས་པར་གོམས་པ་ཞིག་གིས་ལུས་རྡོ་རྗེའི་རྦ་རླབས་དང་པོར་བཅིང་བ་ནི། རྐང་པ་སྐྱིལ་ཀྲུང་བཅས། ལག་པ་གཉིས་པུས་མོ་ལ་བཀབ་པ་མནན། སྐེད་པ་དྲང་པོར་སྲོང༌། ལྟོ་བ་རྒལ་ཚིགས་ལ་སྦྱར། རླུང་འབུད་གསུམ་རྔུབ་གསུམ་གྱི་སྟེང་རླུང་བཅུག །ཚང་ར་གཡས་གཡོན་དུ་མནན་པ་རེས་མོས་ཀྱིས་དལ་གྱིས་བསྐུམ་སྟེ་དྲག་ཏུ་འཐེན། དྲག་ཤུལ་གྱིས་བསྐུལ་ན་ཤུགས་ཆད་ནས་འགྲོ། གཏོང་དུས་འོག་རླུང་སྔོན་ལ་བཏང༌། དེ་ལྟ་བུ་ཐུན་གྲངས་མེད་པ་དང་ཐུན་ཚད་མེད་པར་སྦྱངས་པས་ལུས་ལ་བདེ་བ་དང༌། སེམས་གསལ་བའི་ཏིང་ངེ་འཛིན་དུ་འགྱུར་བ་འབྱུང༌། ཁམས་འཆུགས་པ་འདྲ་ན་ལྟོ་བ་བསྐྱོད། རོ་སྟོད་གཅུ། བགྲད་པའི་མཐས་བསྲུང༌། སེམས་ནམ་མཁར་གཏད། དེའི་ཚེ་འོག་རླུང་བཏང་བས་སྟེང་རླུང་ཕྱིར་མི་འགྲོ་ན་ལུས་རྡོ་རྗེའི་རྦ་རླབས་སུ་གནད་ཟིན་པ་ཡིན། འདི་ཉིད་ལ་རིན་ཆེན་བུམ་པ་ཞེས་ཀྱང་བྱ། བུམ་པ་ཅན་ཞབས་མེད་ལུས་ཀྱི་རྦ་རླབས་འོག་རླུང་གི་རྒྱུ་བ་གསུམ་གཅོད་པའི་མན་ངག་ཅེས་བྱའོ། །
ངག་རྡོ་རྗེའི་རྦ་རླབས་གཉིས་པར་བཅིང་བ་ལ། ཞི་བར་བཅིང་བ་དང་དྲག་པོར་བཅིང་བ་གཉིས་ལས། དང་པོ་ནི། གནས་དབེན་པར་ཕྱིན་ལ་ལུས་སྐྱིལ་ཀྲུང༌། ལག་པ་རྡོ་རྗེའི་ཁུ་ཚུར་སྙིང་གར་བསྣོལ། མགོ་བོ་མདུན་དུ་ས་ལ་མ་རེག་ཙམ་དུ་བཏུད་ལ། ཨིའི་གདངས་ཀྱིས་ཁ་ནས་སྒྲ་མེད་པར་རླུང་སོ་བར་ནས་བཞུར་ཏེ། ནང་རླུང་འདྲེན་པ་དང་དུས་གཅིག་ཏུ་ཁ་ནས་དལ་བུས་ནང་དུ་འདྲོངས་ཚད་དུ་དྲངས། དེ་དང་བསྟུན་ནས་རྒྱུ་ཞབས་དང་འོག་རླུང་རིམ་གྱིས་དྲག་ཏུ་དྲངས། མཐར་མགོ་དགྱེད་དགྱེད་བྱས་ལ་མིག་སྟེང་དུ་བགྲད། མི་ཐུབ་པ་དང་དལ་བུས་གཏོང༌། ཕྱིར་སོང་བ་རྫོགས་མ་ཐག་ཡར་དྲངས། དེ་ལྟ་བུ་མདུན་དུ་གསུམ། གཡས་སུ་གསུམ། གཡོན་དུ་གསུམ། དེ་ལྟ་བུ་འཁོར་བདུན་བདུན་ལ་རེ་རེར་བྱས་པའི་ཐུན་བཞིར་ཉམས་སུ་བླངས་རྗེས་ལ་བདེ་སྟོང་མཆོག་གི་ལྟ་བས་བསྐྱངས་པ་ན། ཉམས་སྣང་ལ་གླིང་བུ་ལྟ་བུའི་སྒྲ་ཐོས་པར་འགྱུར་རོ། །
གཉིས་པ་ནི། ལུས་ངག་གི་གནད་སྔར་དང་འདྲ་བ་ལ། ཁྱད་པར་ཧཱུྃ་གི་སྒྲ་དང་བཅས་པར་དྲངས། རིམ་གྱིས་སྐད་ངར་ཇེ་ཆེར་བཏང་བས་མཐར་ཕྱིན་པ་ན། རྒྱང་རིང་པོ་ནས་ཐོས་པ་རག་དུང་གི་སྐད་ལྟ་བུ་འབྱུང་ལ། དེ་ཡང་འདི་ལྟར། རག་ཕོར་ལ་དབྱུག་གུ་བསྣུན་པ་ན། དེ་འདར་བས་མཆུ་འདར་བ་བཞིན་ཧཱུྃ་གི་སྒྲས་ལུས་འདར། དེས་རྩ་འདར། རྩ་འདར་བས་བྱང་སེམས་འདར། དེས་ཐིག་ལེ་འཕེལ་བས་བདེ་བ་སྐྱེ་ཞིང༌། རླུང་དང་བསྟུན་ནས་གྱེན་དུ་དྲངས་པས་ལུས་ཟུངས་རྒྱས་ཏེ། ཕྱིས་མདངས་གསལ་ཞིང་ཐུར་སེལ་གྱི་རླུང་ལ་དབང་འཐོབ་པར་འགྱུར་རོ། །
སེམས་རྡོ་རྗེའི་རྦ་རླབས་གསུམ་པར་བཅིང་བ་ལ། ཐབས་ཀྱི་རྒྱུད་སྦྱང་བ་དང༌། ཤེས་རབ་ཀྱི་རྒྱུད་སྦྱང་བ་དང༌། གཉིས་ཀའི་རྒྱུད་ཐུན་མོང་དུ་སྦྱང་བའོ། །དང་པོ་ནི། ཡབ་ཡུམ་འདུ་ཤེས་གསུམ་ལྡན་དུ་ཤེས་པས་སྙོམས་པར་འཇུག་སྟེ། ཡབ་ཡུམ་གཉིས་ཅར་གྱི་སྐུ་གསུང་ཐུགས་ཀྱི་རྟེན་བྱང་སེམས་མཆོག་དབུ་མའི་སྣ་རྩེར་བྱོན། འོད་ཟེར་གྱི་རྣམ་པར་གྱུར། ལུས་ངག་གི་རྦ་རླབས་ཀྱི་སྟོབས་ཀྱིས་གཡས་ནས་དྲངས། གཡས་ཀྱི་རོ་མ་ནས་སོང༌། ལྟེ་བར་བྱོན། ལྟེ་འཁོར་དུ་ཕྲ་བ། གསལ་བ། སྣང་ལ་རང་བཞིན་མེད་པའི་ཆོས་གསུམ་ལྡན་དུ་བལྟས་ནས། སླར་སྔར་གྱི་སྦྱོར་བས་རོ་མ་ནས་སོང༌། སྙིང་གར་ཆོས་གསུམ་ལྡན་དུ་བལྟ། སླར་སྦྱོར་བ་སྔ་མས་རོ་མ་ནས་སོང༌། མགྲིན་པར་བྱོན། ཆོས་གསུམ་ལྡན་དུ་བལྟ། སླར་ཡང་སྦྱོར་བ་སྔ་མས་རོ་མ་ནས་སོང༌། སྣ་གཡས་ནས་འོད་ཟེར་གྱི་རྣམ་པར་གྱུར། འོད་ཟེར་ལས་ལྷག་པའི་ལྷའི་དཀྱིལ་འཁོར་སྤྲོས་ཏེ། སེམས་ཅན་གྱི་ཁམས་ཁྱབ་པར་དབང་བཞི་བསྐུར། སྣོད་རྣམས་གཞལ་ཡས་ཁང་དང༌། བཅུད་སེམས་ཅན་རྣམས་ལྷག་པའི་ལྷར་བཅས་སྣོད་བཅུད་ཐམས་ཅད་འོད་ཟེར་གྱི་རྣམ་པར་གྱུར། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདུད་རྩིའི་འོད་དང་འདྲེས། བདུད་རྩིའི་བཅུད་དུ་གྱུར། ཚངས་པའི་སྒོར་ཞུགས། སྤྱི་བོར་ཆོས་གསུམ་ལྡན་དུ་བལྟ། མགྲིན་པར་བྱོན། ཉི་མ་སྟོང་གི་གཟི་བརྗིད་དང་ལྡན། སྙིང་གར་བྱོན། བདག་གི་རྒྱུད་སྐུ་ལྔར་གྱུར་པའི་རྟགས་སུ་འོད་ཟེར་ཁ་དོག་ལྔར་གྱུར། རྩ་དག་པའི་ལམ་ལྟེ་བ་ནས་བྱུང་ནས་ཡུམ་གྱི་མཁར་སྔར་བཞིན་གནས་པར་བསམ་མོ། །དེ་ནས་རླུང་སེམས་བཟུང་སྟེ་བསམ་གྱིས་མི་ཁྱབ་པའི་ཏིང་ངེ་འཛིན་ལ་མཉམ་པར་བཞག་པས་བཟུང་རྟོག་ནུབ། རོ་མ་དབང་དུ་འདུས། རྩོལ་བའི་རླུང་ལ་དབང་ཐོབ། རྣམ་པར་ཐར་པའི་སྒོ་མཚན་མ་མེད་པ་མངོན་དུ་བྱས་པའམ། བྱས་མཉམ་དུ་མོས་པ་བྱ། དེ་ལྟར་གཡོན་དུའང་བྱས་ཏེ་འཛིན་རྟོག་ནུབ། རྐྱང་མ་དབང་དུ་འདུས། སྲོག་རླུང་ལ་དབང་ཐོབ། རྣམ་པར་ཐར་པའི་སྒོ་སྨོན་པ་མེད་པ་མངོན་དུ་བྱས་པར་བསམ། དེ་བཞིན་དུ་དབུ་མར་ཡང་བྱ་སྟེ། གཟུང་འཛིན་གཉིས་ཀའི་རྟོག་པ་ཕྲ་མོ་ནུབ། དབུ་མ་སྦྱངས། རླུང་གནས་པ་ལ་དབང་ཐོབ། རྣམ་པར་ཐར་པའི་སྒོ་སྟོང་ཉིད་མངོན་དུ་བྱས་པར་བསམ་མོ། །གཉིས་པ་ཤེས་རབ་ཀྱི་རྒྱུད་སྦྱང་བར་བྱ་བ་ཡང་སྔ་མ་བཞིན་རྒྱས་པར་སྦྱོར་ལ། འདིའི་ཤེས་རབ་མ་ནི་གཙོ་བོར་སྟོང་གཟུགས་རྡོ་རྗེ་ཕག་མོ་རང་སྣང་ལ་འཆར་བ་ཡོད་ན་དེ་ཉིད་ལ་སྦྱངས་པ་ཉིད་གཙོ་བ་ཡིན་ཏེ། འབྱུང་ལུས་ཀྱི་རིག་མ་ལ་བརྟེན་པའི་བྱང་སེམས་ཞུ་བ་ལ་འཕོ་བདེ་དང་འགྱུར་བདེའི་ཆ་ཅུང་ཟད་ཡོད་ལ། སྟོང་གཟུགས་ཀྱི་རིག་མ་ལ་བརྟེན་པའི་བྱང་སེམས་ཞུ་བ་ལ། འཕོ་བདེ་དང་འགྱུར་བདེའི་དོགས་པ་དང་བཅས་པ་མ་ཡིན་པའི་ཕྱིར། དེ་ལྟར་ནའང་སྟོང་གཟུགས་ཀྱི་རིག་མ་བསྟེན་པའི་ནུས་པ་མ་ཐོབ་ནའང༌། འབྱུང་ལུས་ཀྱི་རྟེན་དུ་གྱུར་པའི་རིག་མ་ལའང་འདི་ཉིད་མི་སྦྱོང་བ་ནི་མ་ཡིན་ནོ། །
གསུམ་པ་གཉིས་ཀའི་རྒྱུད་ཐུན་མོང་དུ་སྦྱང་བ་ནི། ཡབ་ཡུམ་གྱི་གསང་རྩ་སྦྱོར་བའི་སྙོམས་འཇུག་བྱས་ནས། གསང་བ་རླུང་གི་འཁོར་ལོ་རླུང་སེམས་ཀྱི་བདེ་བ་བཟུང་སྟེ། མཁའ་ཁྱབ་ཀྱི་ཏིང་ངེ་འཛིན་ལ་བཞག་པས་དཀར་ལམ་སྣང་བའི་ཚེ་སྐུ་རྡོ་རྗེའི་ཏིང་ངེ་འཛིན་གྱིས་ཁམས་གསུམ་ལ་རྒྱས་བཏབ་ནས་སྐུ་རྡོ་རྗེ་ཕྱི་ནང་གི་ཁ་སྦྱོར་བྱས་ཏེ། མྱུར་བར་དེ་ཉིད་ཀྱི་མཐར་གཞན་མཆོག་བརྗོད་མི་ཤེས་པ་མངོན་དུ་བྱས་ནས། སླར་ཡང་འོད་གསལ་དེ་ལས་ལངས་ཏེ། བྲང་འགེམས་པའི་སྦྱོར་བས་སུམ་མདོ་མེའི་འཁོར་ལོར་བྱང་ཆུབ་ཀྱི་སེམས་ཁ་སྦྱོར་བྱས་ཏེ། སེམས་ཀྱི་བདེ་བ་བཟུང་ནས་མཁའ་ཁྱབ་ཀྱི་ཏིང་ངེ་འཛིན་ལ་བཞག་པས། དམར་ལམ་སྣང་བ་མཆེད་པའི་ཚེ་གསུང་རྡོ་རྗེའི་ཏིང་ངེ་འཛིན་གྱིས་རྒྱས་བཏབ་ནས་གསུང་རྡོ་རྗེ་ཕྱི་ནང་གི་ཁ་སྦྱོར་དུ་བྱས་ཏེ། མྱུར་བ་དེ་ཉིད་ཀྱི་མཐར་མཆོག་གི་ཡེ་ཤེས་བསམ་གྱིས་མི་ཁྱབ་པ་མངོན་དུ་བྱས་ནས་སླར་ཡང་འོད་གསལ་དེ་ལས་ལངས་ཏེ། བྲང་འགེམས་པའི་སྦྱོར་བས་ལྟེ་བ་སྤྲུལ་པའི་འཁོར་ལོར་བྱང་ཆུབ་ཀྱི་སེམས་དྲངས་ནས། རླུང་སེམས་ཀྱི་བདེ་བ་བཟུང་སྟེ། མཁའ་ཁྱབ་ཀྱི་ཏིང་ངེ་འཛིན་ལ་བཞག་ནས་ནག་ལམ་སྣང་བ་ཉེ་བར་ཐོབ་པའི་ཚེ་ཐུགས་རྡོ་རྗེའི་ཏིང་ངེ་འཛིན་གྱི་ཁམས་གསུམ་ལ་རྒྱས་བཏབ་ནས། ཐུགས་རྡོ་རྗེ་ཕྱི་ནང་གི་ཁ་སྦྱོར་བྱས་ཏེ། མྱུར་བར་དེ་ཉིད་ཀྱི་མཐར་ནཱ་ད་སྒྲ་ཚུལ་གྱི་དེ་ཉིད་མངོན་དུ་བྱས། སྐུ་གསུང་ཐུགས་རྡོ་རྗེའི་རྦ་རླབས་ཡེ་ཤེས་ཤེས་རབ་གཙོ་བོར་གྱུར་པ་ལུས་ངག་ཡིད་གསུམ་གྱི་ཉོན་མོངས་པའི་སྒྲིབ་པ་སྙིགས་མ་ཐམས་ཅད་དག་པར་བྱེད་དོ། །
དེ་ནས་སྟེང་འོག་ཁ་སྦྱོར་བསྒོམ་པ་ཙམ་གྱིས་སྲོག་ཐུར་འདྲེས་པའི་ཡེ་ཤེས་ཀྱི་རླུང་ཕྲ་རགས་ཀྱི་གཏུམ་མོ་ཡེ་ཤེས་རང་གི་ངང་གིས་གཡོས་པས་ཕྲ་རགས་ཀྱི་བདུད་རྩི་ཆུའི་རྦ་རླབས་ཀྱང་རང་གི་ངང་གིས་གཡོས་ནས། གཟུང་རྟོག་གི་དྲི་མ་ཐམས་ཅད་བཅད་དེ། ཐུགས་བདེ་བ་ཆེན་པོ་གཉུག་མའི་ཡེ་ཤེས་ཚུལ་ཙམ་སྔོན་དུ་བྱས་ནས་ཐུགས་བདེ་གསལ་མི་རྟོག་པའི་ཏིང་ངེ་འཛིན་རྡོ་རྗེ་ལྟར་གཡོ་བ་མེད་པ་ལ་གནས་པར་འགྱུར་རོ། །སླར་ཡང་འོད་གསལ་དེ་ལས་ལངས་ཏེ་རླབས་གསུམ་གཡོས་པས་ཡུལ་ཡུལ་ཅན་ཐམས་ཅད་རྣམ་དབྱེ་མི་འབྱེད་པར་རོ་གཅིག་ཏུ་འདྲེས་པ། མྱོང་ཡང་བརྗོད་མི་ཤེས་པས་འཛིན་རྟོག་གི་དྲི་མ་ཐམས་ཅད་བཅད་དེ། གསུང་བདེ་བ་ཆེན་པོའི་གཉུག་མ་མྱོང་བྱ་ཐིག་ལེ་ཉིད་མངོན་དུ་བྱས་ཏེ་གསུང་བདེ་གསལ་མི་རྟོག་པའི་ཏིང་ངེ་འཛིན་ལྟར་གཡོ་བ་མེད་པ་ལ་གནས་པར་འགྱུར་རོ། །སླར་ཡང་འོད་གསལ་དེ་ལས་ལངས་ཏེ་རླབས་གསུམ་གཡོས་པས་སྐུ་གསུང་ཐུགས་ཀྱི་རྡོ་རྗེ་གསུམ་མི་ཕྱེད་པར་གྱུར་པ་བསམ་མི་ཁྱབ་ཀྱི་ཡེ་ཤེས་ཀྱིས་སྒྲིབ་གཉིས་ཀྱི་བག་ཆགས་བཅད་ནས་བདེ་བ་ཆེན་པོ་གཉུག་མ་ལྷན་ཅིག་སྐྱེས་པ་ཆར་ཡང་མངོན་དུ་བྱེད་དོ། །
དེ་ལྟར་ཟླ་ཉིའི་བགྲོད་པ་ཁྱད་པར་ཅན་གྱིས་འཁོར་བའི་གནས་པ་མཐའ་དག་མངོན་པར་བྱང་བར་བྱས་ནས་གསང་བར་ཆར་ཡང༌། སུམ་མདོར་ཐིག་ལེ། ལྟེ་བར་སྒྲ་ཚུལ། སྙིང་གར་ཚུལ་ཙམ། མགྲིན་པར་མཆོག །སྤྱི་བོར་གཞན་མཆོག་གི་རྡོ་རྗེར་འགྱུར་བ་མེད་པ་རྒྱུ་དུས་སུ་གནས་པ་རྣམས་ལམ་རྡོ་རྗེའི་རྣལ་འབྱོར་གྱིས་དྲི་བྲལ་གྱི་ངོ་བོར་བསྐྱེད་ནས། སྦྱང་གཞི་དེ་དག་འབྲས་བུ་བཅོམ་ལྡན་འདས་རིགས་དྲུག་གི་དངོས་གྲུབ་ཀྱི་གོ་འཕང་དམ་པར་བྱེད་པ་ཡིན་ནོ། །རྡོ་རྗེ་རྦ་རླབས་ཀྱི་བོགས་དབྱུང་བ་ནི། ལས་དང་ཡེ་ཤེས་དང་ཕྱག་རྒྱ་ཆེན་མོ་ཕྱག་རྒྱར་བསྟེན་པའི་བདེ་སྟོང་གི་བདེ་བ་རྗེས་སུ་དྲན་སྟོབས་ཀྱིས་དམིགས་བཅས་རྣམ་ཀུན་མཆོག་ལྡན་གྱི་སྟོང་ཉིད་འཆར་བ་ལ་མཉམ་པར་བཞག་པ་ཉིད་ཕུལ་དུ་བྱུང་བ་ཡིན་ཏེ། དེའང་དུས་ཀྱི་འཁོར་ལོར། བསམ་དང་འདོད་དང་ལུས་ལ་རིམ་དང་ཁ་མཆོག་པདྨ་སྐམས་དང་ཟས་ལ་རག་ཏུ་མི་འཇུག་དང༌། །འདར་དང་སྨྱོ་དང་རབ་ཏུ་རྨོངས་པར་གྱུར་དང་ཡིད་ནི་རྣམ་པར་འཕྲུལ་དང་དྲག་ཏུ་བརྒྱལ་བ་རྣམས། །རྡོ་རྗེ་ཅན་གྱིས་དུ་བ་ལ་སོགས་རབ་གསལ་རྣམ་པ་བཅུ་སྟེ་སྲོག་ཆགས་ལུས་ལ་འཇིག་རྟེན་དུ། །རབ་ཏུ་གསལ་ཞིང་ངེས་པ་དེ་རྣམས་ཡིད་སྲུབས་གནས་སྐབས་སུ་ཞིག་རྒྱལ་བ་འདོད་པ་དེ་ནི་སུ། །ཞེས་འབྱུང་བས། བསམ་དང་ཞེས་རྐང་པ་དང་པོ་གཉིས་དཔེ་དང༌། རྡོ་རྗེ་ཅན་སོགས་དོན་གྱི་ཉམས་མྱོང་སྐྱེ་ཐབས་སུ་གསུངས་པས། བསམ་དང་ཞེས་པ་ཆགས་ཡུལ་ཡིད་ལ་ལམ་གྱིས་བྱུང་བའོ། །འདོད་དང་ཞེས་པ་དེ་ཉིད་ལ་ཡིད་གདུང་བའོ། །ལུས་ལ་རིམ་དང་ཞེས་པ་ཕྱག་རྒྱ་དེ་ལ་ཤིན་ཏུ་ཆགས་པས་གཏུམ་མོའི་མེ་འབར་ཏེ་ལུས་ལ་དྲོད་སྐྱེ་བ་སོགས་འབྱུང་རིམ་ནས་ཀུན་རྟོག་ཐིམ་ནས་འོད་གསལ་སྟོང་པ་ཉིད་རྡོ་རྗེ་ཅན་གྱི་དུ་སོགས་འཆར་བས་ལྷའི་བུའི་བདུད་སོགས་འཇོམས་པར་བྱེད་པའོ། །
དེ་ལྟས་ཀྱང་ལེགས་པར་བོགས་མ་ཐོན་ན་ལས་ཀྱི་ཕྱག་རྒྱ་ཉིད་བསྟེན་པའི་སྒོ་ནས་བོགས་འདོན་བྱ་སྟེ། དྲི་མེད་འོད་དུ། ཅི་སྟེ་གཟུགས་ཀྱི་སྒོ་ནས་དགའ་བར་མ་གྱུར་ན། །དེའི་ཚེ་པདྨར་རྡོ་རྗེ་དག་གིས་སྒྲའམ་དལ་བུ་དག་གིས་བྱ། །ཞེས་གསུངས་སོ། །སྨྲས་པ།
དཔལ་ལྡན་ཕྱག་རྒྱ་ཆེན་པོ་གྲུབ་པ་ཡི། །
མི་ཤིགས་རྡོ་རྗེའི་རང་གཟུགས་བླ་མ་མཆོག །
སངས་རྒྱས་མཉན་པ་ཆེན་པོའི་ཞབས་པད་ལ། །
སྙིང་ནས་དངོས་པོ་ཀུན་གྱིས་ཕྱག་བགྱིད་པས། །
བདེ་ཆེན་སྐྱེ་མེད་གནད་གསང་ཟབ་མོ་ལ། །
ངེས་པ་རྙེད་ནས་འཁྲུལ་མེད་འདིར་བཤད་ཀྱི། །
དཀོན་མཆོག་སྐྱབས་གནས་མཆོག་རྣམས་དགྱེས་པ་དང༌། །
རྗེས་འཇུག་སྐལ་ལྡན་གུས་པ་བསྐྱེད་པར་མཛོད། །
གཉིས་པ་གདམས་པའི་འཕྲོས་བཤད་པ་ནི།
མི་སློབ་པའི་མཆོག་གི་དངོས་གྲུབ་ཐོབ་པར་བྱེད་པ་ལ་རྗེ་ལོ་ཙཱ་བ་ཆེན་པོའི་གསུང་གིས། རྩ་སྟོང་ཕྲག་བདུན་ཅུ་རྩ་གཉིས་མཆོག་གི་རྩ་དབུ་མར་ཐིམ་པ་དང༌། རླུང་ཉི་ཁྲི་ཆིག་སྟོང་དྲུག་བརྒྱ་ཡེ་ཤེས་ཀྱི་རླུང་དག་པ་ཐིམ་པ་དང༌། འཛག་པའི་ཐིག་༼འཛག་པའི་ཐིག་ལེའི་གྲངས་ནི་འཁོར་ལོའི་རྩ་འདབ་བརྒྱ་ཉི་ཤུ་དང༌། གནས་སོ་བདུན་གྱི་རྩ་རྣམས་ལ་ཐིམ་ལོངས་བདག་གསུམ་གྱིས་བསྒྱུར་ལ་ཚིགས་ཆེན་བཅུ་གཉིས་ཀྱི་འཁོར་ལོའི་རྩ་འདབ་རྣམས་བསྣན་པའོ། །ཡང་ན་འཛག་པའི་ཐིག་ལེ་སྟོང་བརྒྱ་བརྒྱད་ཅུ་གྱ་གཅིག་ཅེས་ཀྱང་འབྱུང་བས་དེ་ལྟར་ན་ཚིགས་ཕྲན་གྱི་རྩ་འདབ་རྣམས་བསྣན་པ་ཡིན་ནོ། །མཆན།༽ལེ་བརྒྱད་བརྒྱ་ཉེར་གཅིག་གཉུག་མ་འོད་གསལ་བའི་ཐིག་ལེ་ལ་ཐིམ་པ། ཤེས་པ་བརྒྱད་ཅུ་འོད་གསལ་བ་ཆོས་ཀྱི་དབྱིངས་ཀྱི་ཡེ་ཤེས་ལ་ཐིམ་པ་ཞིག་དགོས། ཞེས་གསུངས་སོ། །ཁྱད་པར་རྫོགས་རིམ་གྱི་ལམ་ལ་ཁྱད་པར་བཞི་ལྡན་དུ་རྗེ་ནཱ་རོ་པཎ་ཆེན་གྱིས་གསུངས་པ་ནི། གསང་སྔགས་ཀྱི་ཉེ་ལམ་འདིར་བཙན་ཐབས་སུ་ཡེ་ཤེས་རྒྱུད་ལ་བསྐྱེད་པའི་ཁྱད་པར། ཐབས་མཐའ་ཡས་པ་ལ་བསླབ་པའི་ཁྱད་པར། ཉོན་མོངས་པའི་ལམ་དུ་བྱེད་པའི་ཁྱད་པར། འབྲས་བུ་མཐོང་ཆོས་སུ་སྨིན་པའི་ཁྱད་པར་རོ། །ཞེས་གསུངས་སོ། །
ཡང་རྗེ་མི་ལས། བླ་མེད་ཀྱི་ལམ་བསྒོམ་པ་ལ་སེམས་འཛིན་གྱི་གནད་བཞི་གསུངས་ཏེ། འཐོར་བ་བསྡུ། བྱིང་བ་བསང༌། བདེ་ན་སྟོང་པར་གཞོལ། སྟོང་ཆེས་ན་བདེ་བར་མྱོང༌། །ཞེས་གསུངས་པ་དང༌། དངོས་གྲུབ་སྒྲུབ་པ་ལ་མི་དགོས་ཀ་མེད་ཀྱི་གནད་གསུམ་ནི། རྗེ་བཙུན་བཀྲ་ཤིས་ཚེ་རིང་མས། སེམས་ཀྱི་བཞོན་པ་བཅིང༌། ཡུལ་སྣང་རང་བཞིན་མེད་པར་གཏན་ལ་ཕབ། དམིགས་པ་རླུང་སེམས་ཀྱི་གནད་དུ་གཏད། །ཅེས་འབྱུང་ལ། རྒྱུད་ལ་གཉེན་པོ་ཇི་ལྟར་བསྟེན་པ་ནི། རྗེ་སྒམ་པོ་པས། རང་བཞིན་དུ་གཉེན་པོ་བསྐྱེད་པའི་མཐུན་རྐྱེན་མདོ་རྒྱུད་བལྟ། ཡང་དག་པའི་གཉེན་པོ་བསྐྱེད་པའི་མཐུན་རྐྱེན་བླ་མ་བསྟེན། རོ་མཉམ་པར་གཉེན་པོ་བསྐྱེད་པའི་མཐུན་རྐྱེན་སྤང་བྱ་ལ་མི་སེམས་པ། ངོ་བོ་ཉིད་ཀྱིས་གཉེན་པོ་བསྐྱེད་པའི་མཐུན་རྐྱེན་རྡོ་རྗེ་འཛིན་པའི་གོ་འཕང་སྙིང་ནས་འདོད་པའོ། །ཞེས་དང༌། སྒྲུབ་པ་ལ་བར་ཆད་ཀྱི་རྒྱུ་སྤང་བ་ནི། འགྲོ་མགོན་སངས་རྒྱས་རས་ཆེན་གྱི་ཞལ་སྔ་ནས།
སྒྲུབ་པའི་རྒྱུ་རྐྱེན་རྣམ་བཞི་སྟེ། །
རྒྱུ་རྐྱེན་རྩ་བ་རང་ཡུལ་སྤངས། །
དམིགས་རྐྱེན་ཆགས་སྡང་སྐྱེ་ཡུལ་སྤངས། །
བདག་རྐྱེན་ཉོན་མོངས་མྱུར་སྐྱེས་སྤངས། །
ཉེ་བར་ལེན་རྐྱེན་གྲོགས་ངན་སྤངས། །
ཞེས་དང༌། ཚོགས་བསགས་པའི་ཚུལ་ལ། རྗེ་ཞི་བ་འོད་ཀྱིས། ཕྱི་ལུས་ངག་སྔགས་སུ་བསྒྱུར་ནས་བསོད་ནམས་དང་ཡེ་ཤེས་ཀྱི་ཚོགས་བསགས་པ། ནང་སེམས་སེམས་བྱུང་ཐུགས་ཡེ་ཤེས་རྡོ་རྗེར་བསྒྱུར་ནས་བསོད་ནམས་དང་ཡེ་ཤེས་ཀྱི་ཚོགས་བསགས་པ། ཐ་མལ་དུ་འཛིན་པ་བསྐྱེད་རིམ་དུ་བསྒྱུར་ནས་བསོད་ནམས་དང་ཡེ་ཤེས་ཀྱི་ཚོགས་བསགས་པ། གྱ་ནོམ་གྱི་རྟོག་པ་རྫོགས་རིམ་དུ་བསྒྱུར་ནས་བསོད་ནམས་དང་ཡེ་ཤེས་ཀྱི་ཚོགས་བསགས་པའོ། །ཞེས་གསུངས་སོ། །བརྩོན་པ་འཕེལ་བ་ལ་རྐྱེན་བཞི་ཚང་དགོས་པར་བསྟན་པ་ནི། རྗེ་ཞི་བ་འོད་ཀྱིས། གསལ་བའི་རྐྱེན་ཉོན་མོངས་པ་དང་ཉེ་བའི་ཉོན་མོངས་པ་སྤང་བ། མི་སྐྱོ་བའི་རྐྱེན་འདོད་ཡོན་གྱི་བདུད་རྩི་བསྟེན་པ། བདེ་བའི་རྐྱེན་བཞིན་བཟང་གི་རིག་མ་དང་འགྲོགས་པ། མི་རྟོག་པའི་རྐྱེན་ཡུལ་གང་ལའང་མངོན་ཞེན་མི་བྱའོ། །ཞེས་དང༌།
དེ་ལྟར་བསྒོམས་པོས་ཡོན་ཏན་གྱི་མལ་ཟིན་པའི་རྟགས་བཞི་འཆར་བར་རྗེ་སྒམ་པས་གསུངས་ཏེ། འཁོར་བ་མེ་འབར་བའི་ཀློང་ལྟར་མཐོང་བས་འཇིག་རྟེན་ཆོས་བརྒྱད་ལ་བློ་ལོག །ཉམས་མྱོང་བདེ་ཆེན་དུ་འབར་བས་རྡོ་རྗེའི་ལུས་ལ་གནད་དུ་བསྣུན་སྙིང་འདོད། གང་ཟག་ལ་བདག་ཏུ་ལྟ་བའི་མགོ་ནོན་པས་ཆགས་སྡང་གི་རྒྱུད་མི་འཁྲུགས། ཆོས་ལ་བདག་ཏུ་ལྟ་བའི་མཚན་མ་ནུབ་པས་གྲུབ་མཐའ་དང་ཆོས་ཀྱི་ཁ་འཛིན་ཐམས་ཅད་དང་བྲལ་བར་འགྱུར། །ཞེས་གསུངས་ལ། དམིགས་པ་སྒོམ་པའི་བློའི་ཚུལ་ལ། དཔལ་རང་བྱུང་གིས། བློ་ཡུལ་དུ་གསལ་བར་སྣང་བ། སྣང་བ་དེ་རང་གི་ཤེས་པ་ལས་གཞན་མིན་པས། ལྷ་སྔགས་ཀྱི་དག་པ་དྲན་པའི་སྒོ་ནས་ཉམས་སུ་མྱོང་བར་རང་བཞིན་མེད་རྟོགས་ཀྱི་ཤེས་རབ་ཀྱི་རྩི་དང་མ་བྲལ་བ། ཞེས་པ་སྟེ། འདི་དག་ནི་ཞར་ལ་འོངས་པའི་ཚུལ་གྱིས་བཀའ་བརྒྱུད་རིན་པོ་ཆེ་འདི་ལ་གྲགས་པའི་ཆོས་ཀྱི་སྡོམ་དང་གནད་འགའ་ཞིག་ཀྱང་བཤད་ཟིན་ཏོ། །
གསུམ་པ་རླུང་སེམས་དབྱེར་མེད་ཀྱི་སྒྲ་དོན་ནི།
རླུང་གི་སྒྲས་སེམས་ཅན་ཐམས་ཅད་ལ་ཐོག་མ་མེད་པ་ནས་ལོངས་སྤྱོད་རྫོགས་སྐུའི་རྒྱུ་ལྷན་སྐྱེས་སུ་ཡོད་ལ། སེམས་ཀྱི་སྒྲས་སེམས་ཅན་ཐམས་ཅད་ལ་ཐོག་མ་མེད་པ་ནས་ཆོས་སྐུའི་རྒྱུ་ལྷན་སྐྱེས་སུ་ཡོད་ལ། དབྱེར་མེད་ཀྱི་སྒྲས་རྒྱུ་དེ་གཉིས་ཡ་བྲལ་དུ་མི་སྲིད་པར་ལྷན་ཅིག་ཏུ་འཚོགས་པའི་ཚོགས་པ་ནི་འབྲས་བུ་བསྐྱེད་མ་ཟིན་གྱི་བར་སྒྲིབ་བཅས་ཀྱི་མི་ཤིགས་པའི་འཆི་མེད་བདུད་རྩིའི་རྒྱུ་ཉིད་ཡིན་ལ། འབྲས་བུ་བསྐྱེད་ཟིན་ནས་ནི་སྒྲིབ་མེད་མི་ཤིགས་པ་འཆི་མེད་བདུད་རྩིའི་གོ་འཕང་དངོས་ཡིན་ལ། རྒྱུ་ལམ་འབྲས་གསུམ་གྱི་ལྷན་ཅིག་སྐྱེས་པའི་མི་ཤིགས་པ་འདི་ལ་ནི་གཉུག་མ་རང་བཞིན་རྣམ་དག་གི་རྩ་རླུང་ཐིག་ལེ་དཀར་དམར། ཡེ་ཤེས་དང་ནཱ་ད་དང་ཐིག་ལེ་དང་ཆར་ཡང་ལ་སོགས་པའི་ཚུལ་ཅིར་ཡང་ཡོད་པས། དེ་ཉིད་ཀྱི་ཕྱིར་རྡོ་རྗེ་ཕྲེང་བར།
ནཱ་ད་མི་ཤིགས་པར་ནི་བཤད། །
ལྟེ་བ་སྤྲུལ་པ་ཡང་དག་གནས། །
ཐིག་ལེ་གསུམ་སྟེ་བླ་ན་མེད། །
མི་ཤིགས་པ་ཡི་སྣོད་དུ་བཟའ། །
མི་ཆོད་མི་ཕྱེད་མི་འགྱུར་བ། །
མི་ཚིག་པ་དང་མཆོག་ཏུ་འབིགས། །
རང་བཞིན་རྡོ་རྗེ་ཞེས་ནི་བརྗོད། །
བདེ་བ་ཆེན་པོའི་འཁོར་གནས་སོ། །
འཇིག་རྟེན་གསུམ་ནི་མ་ལུས་པ། །
གཅིག་པུ་བྱས་ནས་སྐྱེད་པར་བྱེད། །
མི་ཤིགས་ནཱ་དའི་གོ་འཕང་ཅན། །
ཞེས་སོགས་དང༌།
ལུས་ཅན་རྣམས་ཀྱི་སྲོག་གྱུར་པ། །
རླུང་ཞེས་བྱ་བ་ལས་ཀུན་བྱེད། །
ཅེས་དང༌། ཁ་སྦྱོར་ལས།
དེ་ནང་ཧཱུྃ་གི་རྣམ་པ་ནི། །
ཐིག་ལེའི་གཟུགས་ཅན་མི་ཤིགས་པ། །
འཇིག་རྟེན་ཀུན་གྱི་རྩ་བ་སྟེ། །
བརྟན་པའི་བདག་ཉིད་གཡོ་བའི་བདག །
ཧཱུྃ་ནི་མི་ཤིགས་པ་རུ་བརྗོད། །
ཅེས་འབྱུང་ལ། རླུང་གི་སྒྲས་དེ་བརྟེན་པའི་གཉུག་མ་རང་བཞིན་རྣམ་དག་གི་རྩ་སྐུ་རྡོ་རྗེ་སྤྲུལ་སྐུའི་རྒྱུ་ཞིག་ཤུགས་ཀྱིས་བསྟན་ལ། སེམས་ཀྱི་སྒྲས་དེའི་བཅུད་གཉུག་མ་རང་བཞིན་རྣམ་དག་གི་ཁམས་དཀར་དམར་གསུང་རྡོ་རྗེ་ལོངས་སྤྲུལ་གྱི་རྒྱུ་ཞིག་ཀྱང་ཤུགས་ཀྱིས་བསྟན་ལ། དཀར་པོ་ནི་གཉུག་མའི་རྩ་དང་སྟོབས་སུ་འགྱུར་བས་ཟླ་བ་བདུད་རྩིའི་ཆ་དང༌། དམར་པོ་ནི་གཉུག་མའི་སྟོབས་དང་ལྷན་ཅིག་འགྱུར་བས་ཉི་མ་གཏུམ་མོ་འབར་བའི་ཆ་དང༌། སེམས་ཀྱི་སྒྲས་དེའི་རང་བཞིན་སྟོང་པ་ཉིད་གཉུག་མ་རང་བཞིན་རྣམ་དག་གི་སྒྲ་གཅན་ཐུགས་རྡོ་རྗེ་ངོ་བོ་ཉིད་ཀྱི་སྐུའི་རྒྱུ་ཞིག་ཀྱང་ཤུགས་ཀྱིས་བསྟན་པ་ཡིན་ལ། དེས་ན་བདག་གི་རྗེ་བཙུན་བླ་མ་རས་པ་ཆེན་པོའི་ཞལ་ནས།
ལུས་ཅན་རྣམས་ཀྱི་སྲོག་གྱུར་པ། །
སེམས་ཞེས་བྱ་བས་ལས་ཀུན་བྱེད། །
ཅེས་པ་ཞེས་ཀྱང་ཐོབ་གསུང་ངོ༌། །
གཞན་ཡང་རླུང་སེམས་གཉིས་མེད་ཅེས་གཉིས་སུ་སྣང་བ་གཅིག་ཏུ་ནི་བཟུང་བར་མི་བྱ་སྟེ། གཉིས་པོ་ཐ་དད་དུ་འགྲོ་བའི་སྒོ་ནས་དབྱེར་ཡོད་པ་མ་ཡིན་པ་རྟེན་འབྱུང་དང་སྟོང་ཉིད་ལྟ་བུ་དོན་གཅིག་སྟེ། དབྱེར་མེད་ནི། ཨ་བིནྣ་ཞེས་ཕན་ཚུན་དུ་དབྱེ་བར་བྱ་བ་འཇོམས་པ་དང་དགག་པའི་དོན་ཅན་གྱི་ཕྱིར་རོ། །དེས་ན་ལྷན་ཅིག་སྐྱེས་པའི་རྒྱུ་མཆོག་འདི་ནི་ཟབ་མོའི་རྒྱུད་ལས་རྟོགས་དགོས་པ་ནི། རྒྱལ་པོ་ཨིནྡྲ་བྷཱུ་ཏིས་ལྷན་ཅིག་སྐྱེས་གྲུབ་ལས།
འགྲོ་ཀུན་ལྷན་ཅིག་སྐྱེས་ཞི་བ། །
རྟག་ཏུ་འབྱུང་ཞིང་རང་ལ་གནས། །
༼འདིར་མང་དུ་མ་ཐོས་པ་ཁ་ཅིག །ཁྱེད་ཀྱི་རྒྱུ་ལྷན་ཅིག་སྐྱེས་པའི་རླུང་སེམས་དབྱེར་མེད་ལ་བརྟེན་ནས་འབྲས་བུ་སྐུ་གཉིས་ཚེ་གཅིག་ལ་སྒྲུབ་པའི་ཟབ་ཁྱད་འདི་མིང་གི་བརྗོད་ཚུལ་མ་གཏོགས། དཔལ་ཙོང་ཁ་པའི་གསུང་གིས། སངས་རྒྱས་ཀྱི་སྐུ་སྒྲུབ་པའི་ཉེར་ལེན་གྱི་རྒྱུ་གཉུག་མ་ཕྲ་བའི་ལུས་སེམས་ལ་བཤད་པ་དང༌། བོ་དོང་པ་ཆེན་པོས། དེ་ལ་དང་པོར་རྒྱུ་རྒྱུད་ཀུན་གཞི་ནི། འགྲོ་བ་ཐམས་ཅད་ལ་ལུས་དྭངས་མ་སྐུ་རྡོ་རྗེ་ཞེས་བྱ་བ་སྐྱེ་འཆི་ཐམས་ཅད་དང་བྲལ་བ་རྩ་དབུ་མ་ལ་གནས་ཤིང༌། ལུས་ཐམས་ཅད་ལ་སྲོག་གམ་དབང་པོའམ་བདག་པོའི་ཚུལ་གྱིས་ཁྱབ་པ་དང༌། ངག་དྭངས་མ་གསུང་རྡོ་རྗེ་ཞེས་བྱ་བ་འགྲོ་འོང་གི་རྩོལ་བ་ཐམས་ཅད་དང་བྲལ་བ་གཙོ་བོར་དབུ་མའི་ཐིག་ལེ་ལ་ཁྱབ་ཅིང༌། ལུས་ཐམས་ཅད་ལ་སྲོག་གམ་དབང་པོའམ་བདག་པོའི་ཚུལ་གྱིས་ཁྱབ་ལ། རྟེན་པའི་ཀུན་གཞི་ནི། ཡིད་དྭངས་མ་ཐུགས་རྡོ་རྗེ་ཞེས་བྱ་བ། གཟུང་འཛིན་ཐམས་ཅད་དང་བྲལ་བ། གཙོ་བོར་རྩ་དབུ་མའི་དྭངས་མ་ལ་གནས་ཤིང་ལུས་ཐམས་ཅད་ལ་ཆགས་རྩིའི་ཚུལ་དུ་ཁྱབ་པ་སྟེ། དེ་ལྟ་བུའི་སྐུ་གསུང་ཐུགས་མི་ཕྱེད་པའི་རྡོ་རྗེ་མངའ་བའི་སྐྱེས་བུ་དེ་ནི་རྒྱུ་རྡོ་རྗེ་འཛིན་པའོ་ཞེས་སྨྲ་བ་དང༌། བརྗོད་དོན་ལ་ཁྱད་པར་ཅུང་ཟད་ཙམ་ཡང་མི་སྣང་ངོ་ཞེས་དོགས་ན། དེ་ལ་བདག་གི་ཕ་རས་པ་ཆེན་པོའི་གསུང་གི་གསང་བ་འདི་ལྟ་བུ་ཞིག་མཆིས་ཏེ། རྒྱུ་ལྷན་ཅིག་སྐྱེས་པ་འདིའི་མིང་གི་རྣམ་གྲངས་ལ། རྒྱུད་སྡེ་ཆེན་པོ་རྣམས་ལས་དཔལ་མཆོག་དང་པོའི་སྐྱེས་བུ་དང༌། དང་པོའི་སངས་རྒྱས་དང༌། ཁྱབ་བདག་དང༌། དྲག་དབང་མ་དང༌། གཞི་དུས་ཀྱི་སྐུ་གསུམ་དང༌། ཟག་པ་མེད་པའི་ཤེས་པ་དང༌། ཤིན་ཏུ་ཕྲ་བའི་རླུང་སེམས་དང༌། མི་ཤིགས་པ་བྱང་ཆུབ་ཀྱི་སེམས་དང༌། དྭངས་མ་མཆོག་ཏུ་དགེ་བ་ཞེས་བྱ་བ་སྣ་ཚོགས་འབྱུང་བ་ལས། མིང་དེ་འདྲ་རེ་རེ་བཞིན་ཀྱང་མཚོན་དོན་གྱི་སྒྲ་བཤད་དུ་ཡོད་པས། མིང་ཐམས་ཅད་དོན་དེ་ལ་འཇུག་པས་ཁོ་བོ་ཅག་མིང་དེ་དག་འདོར་བར་མི་བྱེད་ཀྱང་མིང་དེ་ལྡན་གྱི་དོན་དེ་ལ། བོ་དགེ་དག་བཤད་ཚུལ་མ་གཏོགས་དོན་ལ་བདག་དང་བདག་གིར་ལྟ་བ་ཞིག་བྱེད་པར་འདུག་པ་ཉིད་ཀྱི་ཆོས་འདི་པ་ལས་གཞན་པས་འཕྲལ་གྱི་རྣམ་གཞག་ལེགས་ལེགས་འདྲ་ཡང་ཆོས་ཀྱི་གནད་ཆེན་པོ་བཅོས་པའི་ཕྱིར། སྲོག་དབང་འགགས་ན་དབང་པོ་གཞན་གསལ་ཡང་མི་འཚོ་བ་བཞིན་ཡིན་ལ། དེའང་དགེ་ལྡན་པ་ནི་བློ་བསྙོན་མེད་ལ་སྣང་བའི་བདག་གོ་སྙམ་པའི་བློ་ལྷན་སྐྱེས་ཀྱི་ནི་ལས་འབྲས་ཀྱི་རྟེན་ཡིན་པས། དེ་མེད་དོ་བྱས་ན་རྒྱུ་འབྲས་ལ་སྐུར་འདེབས་ཀྱི་ཆད་ལྟ་ཆེན་པོ་ཡིན་གསུངས་ལ། དེ་ལྟར་གྱི་ཚེ་ལམ་སྒྲུབ་པ་པོའི་གཞི་གཉུག་མའི་ཕྲ་ལུས་དེའང་སངས་རྒྱས་སྒྲུབ་པའི་རྟེན་གྱི་ང་བདག་ལས་འོས་མེད་པ་དང༌། ཁྱད་པར་བོ་དོང་པས་མཚན་ཉིད་ཟུར་དུའང་བདག་བཞག་པར་བྱས་པ་ཡིན་ལ། ཁོ་བོ་ཅག་གིས་ནི་དོན་དེ་དག་བདག་ཏུ་རྨི་ལམ་དུའང་མི་འདོད་དེ། ལྟ་བ་ཀ་དག་གི་ཕྱག་རྒྱ་བཞི་ཁས་མི་ལེན་པ་ནི་ཕྱི་རོལ་པ་ལས་ནང་པར་འཇོག་པའི་གནས་མེད་པའི་ཕྱིར། ལས་འབྲས་ཀྱི་རྟེན་དང་རྡོ་རྗེའི་བདག་ཉིད་ལ་སོགས་མིང་གང་དུ་བཏགས་ནས་བདག་ཁས་བླངས་ཀྱང་གྲོལ་བ་ཐོབ་པ་མ་ཡིན་ཏེ། དཔལ་ཆོས་ཀྱི་གྲགས་པས། དེ་ཕྱིར་གྲོལ་འདོད་ཐོག་མེད་པའི། །རྒྱུ་ཅན་རིགས་མཐུན་ས་བོན་ལས། །བྱུང་བ་འཇིག་ཚོགས་ལྟ་བ་དག །རྩ་བ་ཉིད་ནས་དབྱུང་བར་གྱིས། །ཞེས་འབྱུང་ལ། གང་ཟག་གི་རྒྱུན་ཙམ་ལ་བཏགས་པ་སྟེ། དེ་ནི་བློ་ལྷན་སྐྱེས་ལ་གནང་བའི་ངར་བཟུང་བ་ལྟ་བུའི་བདག་མ་ཡིན་ལ། རྒྱུན་ནི་དོན་བྱེད་ནུས་ཀྱི་དངོས་པོའི་རྫས་སུ་མ་གྲུབ་པའི་ཕྱིར། ཇི་སྐད་དུ། རྒྱུན་ལ་གང་ཟག་ཅེས་བྱ་སྟེ། ཞེས་དང༌། མཛོད་འགྲེལ་ལས། བདག་ཏུ་མངོན་པར་བརྗོད་པ་ནི་ཕུང་པོའི་རྒྱུན་ཁོ་ན་ལ་འཇུག་གི། བརྗོད་པར་བྱ་བ་གཞན་ལ་ནི་མ་ཡིན་ནོ། །ཞེས་དང༌། བདག་མེད་ཕུང་པོ་ཙམ་ཉིད་དོ། །ཞེས་འབྱུང་ལ། དེས་ན་བདག་ཅེས་པ་ནི་བཏགས་པ་ཙམ་ཞིག་ཏུ་ཡོད་པར་གསུངས་ཏེ། མཛོད་ལས། བདག་ཉིད་ཉིད་དུ་ཁས་བླངས་ན། །ལྟ་བའི་མཆེ་བས་རྨས་པར་འགྱུར། །ཞེས་དང༌། བཏགས་པའང་མེད་པར་འགྱུར་བས་ན། །མེད་དོ་ཞེས་ཀྱང་མ་གསུངས་སོ། །ཞེས་འགྱུར་ལ། ཅི་བསྙོན་མེད་དུ་ང་བདག་འཛིན་སྟངས་ཀྱི་ཡུལ་དུ་ཡོད་པ་དང༌། དྭངས་མ་ཁྱབ་བྱེད་ལ་འཇུག་པ་རང་དབང་ཅན་གྱི་བདག་ཡོད་ན་འཆིང་གྲོལ་སེམས་ཀྱི་རྗེས་སུ་འཇུག་པ་དང༌། འཁོར་བ་ལས་ཉོན་གྱིས་བསྐྱེད་པ་ལ་སོགས་པར་མི་རུང་བར་འགྱུར་ཏེ། བྱེད་པོ་བདག་ཉིད་དབང་བཙན་པའི་ཕྱིར། དེས་ན་བདག་མེད་པས་གང་ཟག་རྣམ་པར་གྲོལ་དུ་བཏུབ་པ་ཡིན་ཏེ། འཇུག་པ་ལས། གང་ཕྱིར་བྱེད་པོ་མེད་ཅན་ལས་མེད་པ། །དེ་ཕྱིར་བདག་ནི་བདག་མེད་པར་ཡོད་མིན། །རྣལ་འབྱོར་པ་དེ་རྣམ་པར་གྲོལ་བར་འགྱུར། །ཞེས་དང༌། ཆོས་དབྱིངས་བསྟོད་པར། བདག་མེད་རྣམ་པ་གཉིས་མཐོང་ན། །སྲིད་པའི་ས་བོན་འགག་པར་འགྱུར། །ཞེས་དང༌། སྤྱན་རས་གཟིགས་ཀྱི་བརྟུལ་ཞུགས་ཀྱིས། ཕུང་པོ་ལ་བརྟེན་ནས་གདགས་པ་ནི་གང་ཟག་ཡིན་ལ། དེའི་ངོ་བོ་ཉིད་མེད་པ་ནི་གང་ཟག་གི་བདག་མེད་པའོ། །
ཞེས་བདེ་བར་གཤེགས་པའི་བཀའ་དགོངས་འགྲེལ་ནས་བདག་མེད་པར་རྒྱས་པར་བསྟན་པ་མ་གཏོགས། བདག་ཚད་གྲུབ་བསྟན་པའི་ཡི་གེ་ན་གཅིག་ཀྱང་མེད། ཡང་ཇོ་ནང་པ་ཆེན་པོ་དང་ཟི་ལུང་པས་བདག་མེད་པར་བསྟན་པ་ཐམས་ཅད་ཀུན་རྫོབ་བདེན་པའི་དབང་དུ་བྱས་པའི་བདག་ཡིན་ལ། དེ་ནི་དོན་ལ་མེད་པར་བདེན་ཀྱང༌། དོན་དམ་བདེན་པའི་བདག་ནི་དོན་ལ་ཡོད་པ་ཡིན་ཏེ། དེ་བདག་ཏུ་མེད་ན་དོན་དམ་བདེན་པ་དོན་དམ་བདེན་པར་ཡང་མི་རིགས་པར་འགྱུར་ལ། བདག་དེ་ནི་སངས་རྒྱས་ལའང་ཡོད་པས་སངས་རྒྱས་གཙང་རྟག་བདེ་བདག་གི་སྐུ་ཡིན་པར་བཤད་པའི་ཕྱིར། ཞེས་ཟེར་བ་ནི་ཅིར་ཡང་མི་རུང་སྟེ། དོན་དམ་བདེན་པ་བདག་ཏུ་གྲུབ་ན་ཟབ་མོ་སྟོང་ཉིད་དོན་དམ་བདེན་པ་མ་ཡིན་པའམ། ཡིན་ན་སྟོང་པ་ཉིད་བདག་ཏུ་སྨྲ་དགོས་པ་གང་རུང་ཞིག་མི་འདོད་བཞིན་ཁས་ལེན་དགོས་པར་འགྱུར་བས་དེ་ལས་རྣམ་པར་མི་འཚམས་པ་ཅི་ཞིག་ཡོད། སངས་རྒྱས་ཀྱི་ཆོས་སྐུ་གཙང་རྟག་བདེ་བདག་ཅེས་པ་སངས་རྒྱས་ལ་བདག་ཡོད་པར་སྟོན་པ་མ་ཡིན་གྱི། གྲངས་པ་ཕྱིར་མི་ལྡོག་པ་དག་པའི་བདག་ཉིད་ལས་མི་ཉམས་པའི་དོན་ཡིན་ཏེ། ཇི་སྐད་དུ། བདག་མེད་མཆོག་གི་བདག་ཐོབ་པ། །སངས་རྒྱས་དམ་པའི་བདག་ཏུ་བརྗོད། །ཅེས་འབྱུང་བ་ལྟ་བུ་ཡིན་ལ། སྤྱིར་ཐ་སྙད་ཀྱི་བརྡ་སྦྱར་བ་ན། བདག་མེད་ཀྱང་བདག་གི་སྒྲ་སྦྱར་བ་ནི་མི་འགལ་ཏེ། འཇིགས་ཚོགས་ལྟ་དང་བྲལ་ཀྱང་སངས་རྒྱས་ཀྱིས། ཇི་ལྟར་ང་དང་ང་ཡིར་གསུངས་པ་ལྟར། །ཞེས་བཤད་པ་ལྟར་རོ། །ཁྱད་པར་བདག་མེད་ན་དོན་དམ་བདེན་པ་མི་འཐད་པ་འདི་ལས་ཐ་ཆད་པ་ཇི་ཞིག་ཡོད་དེ། དེ་ལྟར་ན་དོན་དམ་བདེན་པ་སྤྲོས་བཅས་ལས་སྤྲོས་མེད་དུ་ཁས་ལེན་མི་རིགས་པར་འགྱུར་བས་བསྟན་བཅོས་རྒྱ་ཆེན་པོ་རྩོམ་པ་ལ་ངལ་བ་བྱས་པ་དེ་ཐམས་ཅད་སྙིང་པོར་གྱུར་བ་ཅུང་ཟད་ཀྱང་མ་བྱུང་བར་མངོན་ནོ། །འདིར་སྨྲས་པ། དེ་ལྟའི་གཉུག་ལུས་དང་གསུམ་དང༌། །མུ་སྟེགས་བྱེད་ཀྱི་བདག་རྟག་པ། །ཟ་པོ་ཁྱབ་བྱེད་ལ་སོགས་པའི། །མིང་འདོགས་བསྒྱུར་བ་མ་གཏོགས་པ། །དོན་ལ་ཁྱད་པར་མེད་པར་གོ། །ཞེས་འདོན་རིགས་སོ། །མཆན།༽
དུས་ཀུན་ཏུ་ནི་མི་ཟད་པ། །
རྟོག་པས་བཏགས་པ་སྤངས་པ་ཉིད། །
རང་དང་ཕྱི་རོལ་ནང་ན་གནས། །
ཕྱི་དང་ནང་ལས་མ་སྐྱེས་པ། །
ཟུང་འཇུག་ཚིག་གི་དོན་འདི་ནི། །
རྒྱུ་དང་མི་རྒྱུ་གནས་པ་ལས། །
དུས་ཀུན་ཏུ་ནི་ཡང་དག་གནས། །
གཞུང་ལས་མ་གཏོགས་རྙེད་མི་འགྱུར། །
ཞེས་འབྱུང་ལ། ལྷན་སྐྱེས་ཀྱི་རྒྱུ་དེ་ཉིད་འཁོར་འདས་ཀྱི་དངོས་པོ་ཐམས་ཅད་ཀྱི་རྒྱུར་གནས་པ་ནི། དེ་ཉིད་ལས།
ལྷན་ཅིག་སྐྱེས་འདི་དངོས་རྣམས་ཀྱིས། །
རྒྱུ་དག་གིས་ནི་ཡོངས་སུ་བརྗོད། །
ལ་ལ་བདག་འཛིན་ལྷན་ཅིག་སྐྱེས།
ཁ་ཅིག་རྨོངས་པའི་དབང་ཕྱུག་ཆེ། །
བདག་བཅས་མ་ཡིན་བདག་མེད་པ། །
རྟོག་པ་གཉིས་ནི་སྤངས་པ་ཉིད། །
དེ་ནི་ཟུང་འཇུག་གོ་འཕང་དུ། །
རྒྱལ་བས་ལྷན་ཅིག་སྐྱེས་པར་གསུངས། །
དེ་གཉིས་སྲོག་ཆགས་རྣམས་ཀྱི་སྲོག །
དེ་ཉིད་མཆོག་ཏུ་མི་འགྱུར་བ། །
དེ་ཉིད་ཀུན་ལ་ཁྱབ་པ་ཡི། །
ལུས་ཅན་ཀུན་ལ་རྣམ་པར་གནས། །
༼སམྦུ་ཊ་ལས། རང་གི་ལུས་ལ་སངས་རྒྱས་བཞུགས། །གཞན་དུ་གང་ནའང་སངས་རྒྱས་མེད། །མི་ཤེས་མུན་པས་བསྒྲིབས་པ་རྣམས། །ལུས་ལས་གཞན་དུ་སངས་རྒྱས་འདོད། །རྟོག་པ་ཐམས་ཅད་རྣམ་སྤངས་པའི། །ཡེ་ཤེས་ཆེན་པོ་ལུས་ལ་གནས། །དངོས་པོ་ཀུན་ལ་ཁྱབ་པ་པོ། །ལུས་ལ་གནས་ཀྱང་ལུས་སྐྱེས་མིན། །ཅེས་འབྱུང་བའང་འདི་ལ་དགོངས་ཏེ་འདི་འདྲའི་རིགས་ཅན་རྒྱུད་སྡེ་རབ་འབྱམས་ལས་མཐའ་ཡས་སོ། །མཆན།༽ཞེས་སོ། །རྒྱུ་ལྷན་ཅིག་སྐྱེས་པ་མ་ཤེས་པས་འཁོར་བ་ན་འཁོར་བ་དེ་ཤེས་ནས་དེ་ཉིད་སྦྱངས་པས་མྱུར་བ་ཉིད་དུ་འཚང་རྒྱ་བ་ནི། དེར།
བུད་མེད་བྱིས་པ་བ་ལང་རྫི། །
ཀླ་ཀློ་དང་ནི་རིགས་ངན་དང༌། །
ཆུ་ཡི་ནང་གནས་སེམས་ཅན་དང༌། །
ལྷ་དང་གནོད་སྦྱིན་ཀླུར་བཅས་པའི། །
དེ་རྣམས་ལྷན་ཅིག་སྐྱེས་མི་ཤེས། །
འགྲོ་བའི་གྲོང་ཁྱེར་དག་ཏུ་འཁྱམས། །
སངས་རྒྱས་བདག་ཉིད་ལུས་ལ་ནི། །
དངོས་གྲུབ་བདེ་བ་མི་ནུས་ཤིང༌། །
བདག་ཉིད་འཕྲོག་པའི་ཆོམ་རྐུན་ཏེ། །
དེ་ལི་སྡིག་པ་མ་བྱས་སམ། །
བདག་ཉིད་འདི་དག་གཞན་པ་ལ། །
གཞན་དག་ཏུ་ནི་རྟོག་པར་བྱེད། །
བདག་ཉིད་འཕྲོག་པའི་ཆོམ་རྐུན་ཏེ། །
དེ་ཡི་སྡིག་པ་མ་བྱས་སམ། །
བདག་ཉིད་ངེས་པར་སངས་རྒྱས་ཀུན། །
མཛའ་བོ་ཐམས་ཅད་ཉིད་ཀྱང་ངོ༌། །
རང་གི་ལྷག་པའི་ལྷར་སྦྱོར་བས། །
དེ་ཕྱིར་བདག་ཉིད་བསྒྲུབ་པར་བྱ། །
ཞེས་འབྱུང་ལ། རྒྱུ་ལྷན་ཅིག་སྐྱེས་པའི་ཡེ་ཤེས་ཀྱི་བདེ་བ་མེད་ན། ལམ་ལྷན་ཅིག་སྐྱེས་པའི་ཐབས་ལ་རྩོལ་ཀྱང་འབྲས་བུ་མི་འབྱུང་ལ། ལམ་ལྷན་སྐྱེས་ཀྱི་གནད་ཀྱིས་རྒྱུ་ལྷན་ཅིག་སྐྱེས་པའི་གནད་གར་ཡོད་དུ་རྟེན་འབྲེལ་གྱི་གནད་ཡོངས་སུ་རྫོགས་པར་འཆིང་མ་ཤེས་ན། ཁམས་བསྲེགས་བཞུ་དང༌། རླུང་དང༌། ཕྲ་མོའི་རྣལ་འབྱོར་ཉི་ཚེ་བ་ཕྱོགས་རེ་བ་བསྒོམས་ཀྱང་རྫོགས་པའི་སངས་རྒྱས་སུ་མི་འགྱུར་བ་ནི། དེར།
ལྟེ་བའི་དབུས་སུ་འཁོར་ལོ་མཆོག །
དེ་དབུས་གཟི་བརྗིད་གཟུགས་ཅན་ནི། །
སྒྲུབ་པ་པོ་ཡི་རྟག་སྒོམ་པ། །
དེ་ནི་ལྷན་ཅིག་སྐྱེས་བརྗོད་མིན། །
སྤྱི་བོར་གནས་པའི་འཁོར་ལོ་ཆེ། །
དེ་ལ་རེག་དང་བདེ་བ་འབབ། །
བྱ་བའི་རབ་ཏུ་སྦྱོར་བ་ཐོབ། །
དེ་ནི་ལྷན་ཅིག་སྐྱེས་བརྗོད་མིན། །
སྲོག་གི་རླུང་ནི་འགོག་པ་ཡིས། །
སྣ་ཡི་རྩེ་མོར་རབ་གཞུག་བྱ། །
དེ་འགོག་པ་ཡིས་གང་ཐོབ་པ། །
དེ་ནི་ལྷན་ཅིག་སྐྱེས་བརྗོད་མིན། །
ཐུར་སེལ་རླུང་གི་འགོག་པ་ཡིས། །
ལུས་ནི་གདུང་བ་བྱས་ནས་སུ། །
ཡང་ནས་ཡང་དུ་གོམས་པར་བྱེད། །
དེ་ནི་ལྷན་ཅིག་སྐྱེས་བརྗོད་མིན། །ཅེས་དང༌།
བྷ་གའི་ནང་གནས་ཐིག་ལེ་ནི། །
ཁ་ཅིག་སྒྲུབ་པོས་སྒྲུབ་པར་བྱེད། །
དེ་ཚེ་རྟོག་བཅས་གོ་འཕང་སྟེ། །
དེ་ནི་ལྷན་ཅིག་སྐྱེས་བརྗོད་མིན། །
ཅེས་པ་ལ་སོགས་པ་མང་དུ་གསུངས་པས་ཞིབ་ཏུ་གཞུང་དེ་ཉིད་དུ་བལྟ་བར་བྱོས་ཤིག །མདོར་ན་སྒྲིབ་བཅས་ཀྱི་ལུས་སེམས་ལ་རྒྱུ་ལྷན་ཅིག་སྐྱེས་པའི་རླུང་སེམས་དབྱེར་མེད་ཀྱི་རྟེན་བརྟེན་པ་ཡོད་པས་ལམ་ལྷན་ཅིག་སྐྱེས་པའི་རླུང་སེམས་དབྱེར་མེད་ཀྱི་གནད་ཀྱིས་བཅིངས་པས། འབྲས་བུ་ལྷན་ཅིག་སྐྱེས་པའི་རླུང་སེམས་དབྱེར་མེད་བདེ་བ་ཆེན་པོའི་སྐུའི་ཡེ་ཤེས་ཀྱི་སྐུ་བྱ་བ་རྒྱུའི་ཐེག་པར་གཏན་མ་གྲགས་པའི་སངས་རྒྱས་ཀྱི་སྐུ་དང་ཡེ་ཤེས་ཀྱི་ཚོགས་པ་ཁྱད་པར་ཅན་དེ་མངོན་དུ་བྱེད་པ་ཡིན། འདིར་བདག་གི་བླ་མ་རྗེ་བཙུན་རས་པ་ཆེན་པོའི་ཞལ་ནས། ཕར་ཕྱིན་རང་ལམ་གྱི་རང་གི་འབྲས་བུ་སངས་རྒྱས་ཐོབ་པ་ན། ངོ་བོ་ཉིད་སྐུ་དང་ཆོས་ཀྱི་སྐུ་དང་ལོངས་སྤྲུལ་གྱི་སྐུ་བཞི་ཐོབ་པ་ཡིན་གྱི། བདེ་བ་ཆེན་པོའི་ཡེ་ཤེས་ཀྱི་སྐུ་ནི་སྔགས་བླ་ན་མེད་པའི་ལམ་གྱི་མ་ཡིན་པར་མི་ཐོབ་ཅེས་བྱ་བ་ནི་བཅོམ་ལྡན་འདས་རྡོ་རྗེ་འཆང་གི་ངེས་པའོ་ཞེས་གསུངས་ལ། རྒྱུ་ལྷན་ཅིག་སྐྱེས་པའི་དྲི་མ་དང་བཅས་པའི་རྒྱུན་ལས་འབྲས་བུ་ལྷན་ཅིག་སྐྱེས་པའི་སྐུ་དང་ཡེ་ཤེས་དྲི་བྲལ་དུ་བྱས་པ་འདི་ནི་གསང་བ་ཆེན་པོ་སྔགས་ཀྱི་མཐུ་ལས་ཡིན་ཏེ། སྐལ་བ་དང་མི་ལྡན་པ་དག་གསང་སྔགས་ཀྱི་མཐུ་ལས་ཡིད་མི་ཆེས་པར་ཟབ་གསང་གི་ལམ་འདི་ལ་མི་འཇུག་པར་མཐོང་བའི་ཕྱིར། གཞན་དུ་ན་ཡིད་ཆེས་པའི་དཔེ་བསྟན་པར་བྱ་སྟེ། ཟངས་ཀྱི་རྫས་རྒྱུན་གཅིག་ཞ་ཉེ་ལ་སོགས་པས་བསྒྱུར་བས་ར་གན་དུ་འགྱུར་ཞིང་མི་གཙང་བའི་སྣོད་བྱེད་ལ། དེ་ཉིད་ལ་མགར་བས་ལེགས་པར་སྦྱངས་ཏེ་གསེར་འགྱུར་གྱི་རྩིས་བསྒྱུར་ནས་གསེར་གྱི་སྐུར་འགྱུར་ཏེ། རིང་བསྲེལ་གྱི་གར་བུར་འགྱུར་བ་བཞིན་དངོས་པོ་ཐམས་ཅད་ཀྱི་ཆོས་ཉིད་རྐྱེན་གྱིས་བསྒྱུར་བས་དག་མ་དག་དང་མཆོག་དམན་སྣ་ཚོགས་སུ་བསྒྱུར་བའི་རྟེན་འབྲེལ་གྱི་གནད་གསང་ཤེས་དགོས་ལ།
ཁྱད་པར་བདེ་ཆེན་གྱི་རིགས་སྐྱངས་པས་སྡུག་བསྔལ་ཐམས་ཅད་དྲུངས་ནས་འབྱིན་ཏེ། སྡུག་བདེན་གྱི་ཕུང་ཁམས་སྐྱེ་མཆེད་རྣམས་ཀྱང་སྐད་ཅིག་གིས་འབྲས་བུ་བདེ་ཆེན་གྱི་སྐུར་བསྒྱུར་ཏེ་ཕྱིར་ལྡོག་མེད་པར་གནས་པར་བྱེད་པ་ཡིན་ཏེ། ལྷན་ཅིག་སྐྱེས་པའི་རྡོ་རྗེས་གནས་པ་བསྡུས་པར།
ཅི་ལྟར་ལྕགས་ཀྱི་ཕྱོགས་གཅིག་ན། །
གང་ཕྱིར་གསེར་འགྱུར་རྩི་གནས་པ། །
འབར་བའི་མེས་ནི་བསྲེགས་ནས་ནི། །
ཐམས་ཅད་གསེར་དུ་འགྱུར་བ་ཡིན། །
དེ་བཞིན་སེམས་ཀྱི་ཕྱོགས་གཅིག་ཏུའང༌། །
མི་འགྱུར་བདེ་བ་ལེགས་གནས་པ། །
འདོད་པའི་མེ་ཡིས་རབ་བསྲེགས་ན། །
ཐམས་ཅད་བདེ་བར་འགྱུར་བ་ཡིན། །
ཅི་ལྟར་ལྕགས་ནི་གསེར་འགྱུར་ན། །
ནམ་ཡང་ནག་པོར་འགྱུར་མ་ཡིན། །
དེ་བཞིན་སེམས་ཉིད་རྟོགས་པ་ཡང༌། །
ནམ་ཡང་བག་ཆགས་འགྱུར་མ་ཡིན། །
གང་ཕྱིར་མེ་ཡིས་སྦྱངས་པའི་གསེར། །
ལྕགས་སུ་འགྱུར་བ་མ་ཡིན་ནོ། །
དེ་བཞིན་ཕྱིར་ཞིང་ཕྱིར་ཞིང་སེམས། །
འདོད་ཆགས་མེ་ཡི་དྲི་མ་མེད། །
འདིར་མང་སྨྲས་པས་ཅི་ཞིག་དགོས། །
འཇིག་རྟེན་ཀུན་རྫོབ་བདེན་པ་ལ། །
ལྕགས་ནི་འགྱུར་བར་བྱས་པ་ཡིས། །
རྩི་ཡི་རང་བཞིན་བསམ་མི་ཁྱབ། །
དོན་དམ་པར་ནི་རབ་བརྟགས་ན། །
གློ་བུར་དྲི་མས་གོས་པ་ཡི། །
སེམས་ཉིད་རྟོགས་པར་གྱུར་པ་ན། །
ཡེ་ཤེས་རང་བཞིན་སྨོས་ཅི་དགོས། །
ཇི་ལྟར་རྩི་ཡིས་བསྒྱུར་བའི་ལྕགས། །
ལྕགས་ཀྱི་རྗེས་སུ་འགྲོ་བ་མིན། །
དེ་བཞིན་བདེ་བས་བསྒྱུར་བའི་སེམས། །
སྡུག་བསྔལ་ཉིད་དུ་འགྱུར་བ་མིན། །
ཅེས་དང༌། ཁྱད་པར་རྒྱུ་ལྷན་སྐྱེས་ཀྱི་རིགས་ལ་ལམ་ལྷན་སྐྱེས་ཀྱི་བདེ་བ་དང་མ་སྦྱར་ན། འབྲས་བུ་ལྷན་སྐྱེས་བདེ་ཆེན་གྱི་སྐུ་མངོན་དུ་མི་བྱེད་པ་ནི། དང་པོའི་སངས་རྒྱས་ལས།
སད་དང་རྨི་ལམ་གཉིད་ལོག་དང༌། །
དབང་སྐྱེས་བདེ་རྣམས་ལྷན་སྐྱེས་མིན། །
ཡེ་ཤེས་སེམས་དང་ངག་དང་ལུས། །
གནས་བཞི་གནས་སུ་གནས་པ་མེད། །
ཅེས་འབྱུང་ངོ༌། །ཁོ་བོ་ནི་རིགས་དྲུག་པ་རྡོ་རྗེ་འཆང་ཆེན་པོར་བཞུགས་པའི་རྗེ་བཙུན་སངས་རྒྱས་ཆེན་པོ་མཉན་པ་གྲུབ་ཐོབ་ཀྱི་ཞབས་ཀྱི་ཞལ་སྔ་ནས་དང༌། རྗེ་བཙུན་སྤྲུལ་པའི་སྐུ་བཀྲ་ཤིས་འོད་ཟེར་གྱི་ཞབས་གཉིས་དད་པ་མཆོག་གིས་གཙུག་ཏུ་བཀོད་དེ། གཅིག་ཏུ་མི་ཕྱེད་པར་གསོལ་བ་བཏབ་པའི་བྱིན་རླབས་ལས། སྔོན་སྐྱེ་བ་གོང་མ་ནས་རྡོ་རྗེ་ཐེག་པའི་སྨིན་གྲོལ་ལ་གོམས་པའི་བག་ཆགས་ཚེ་འདིར་ཡང་དག་པར་སད་ཅིང༌། ཁྱད་པར་རྗེ་བཙུན་ལོ་ཙཱ་བ་ཆེན་པོ་ནས་བརྒྱུད་པའི་གསང་སྔགས་ཀྱི་རྡོ་རྗེའི་བཀའ་མདུད་ཐམས་ཅད་བདེ་བར་ཁྲོལ་ནས། དཔལ་ལྡན་ནཱ་རོ་ཆོས་དྲུག་གི་ལམ་ཟབ་མོ་རླུང་སེམས་དབྱེར་མེད་ཀྱི་གནད་གསང་མ་ནོར་བར་རྟོགས་ཏེ། ཡུམ་མཆོག་ཡེ་ཤེས་ཀྱི་མཁའ་འགྲོས་ལེགས་པར་རྗེས་སུ་གནང་བའི་བདག་ཉིད་ཀྱི་རྒྱུད་ལས་འདིར་བཤད་པ་ལ་ནོངས་པའི་འཇིགས་པ་ནི་གཞར་ཡང་ཡོད་པ་མ་ཡིན་ནོ། །འདིར་སྨྲས་པ།
རྩོད་པ་མེད་པའི་སངས་རྒྱས་ཆེ་ཞབས་མཇལ། །སྨིན་ཅིང་གྲོལ་བའི་རོ་མཆོག་ཅི་ཡང་མྱོང༌། །ཐེག་པ་གསུམ་གྱི་བླང་དོར་ཕྲ་གསང་ལ། །ཉམས་ལེན་འཁྲུལ་པ་སྤངས་པའི་དམ་ཆོས་གྲུབ། །རྡོ་རྗེ་ཐེག་ལམ་རྒྱུ་དང་ངོ་བོར་བཅས། །འབྲས་བུའི་ཚོགས་པ་ཐམས་ཅད་གེགས་མེད་པར། །མཐུན་རྐྱེན་ལྷ་དང་བླ་མའི་བྱིན་རླབས་ཀྱིས། །ཡིད་ལ་ཇི་འདོད་གྲུབ་པར་ཤེས་བྱར་གྲགས། །དཔལ་ལྡན་རྡོ་རྗེ་སེམས་དཔས་སྨིན་མཛད་ཅིང༌། །བཅོམ་ལྡན་རིགས་དྲུག་སྡོམ་པས་རྒྱུད་བདེ་བ། །ཟབ་མོར་བྱེད་པའི་རྩལ་སྣང་རང་དབང་ཅན། །ཕྱོགས་ཐམས་ཅད་ལས་བྱ་བ་རྣམ་པར་རྒྱལ། །འགྱུར་མེད་མི་བསྐྱོད་དག་པའི་དྷཱུ་ཏིར་བསྡུས་པའི་སེམས། །ཀུན་ཏུ་བཟང་པོའི་གནས་ཐོབ་ཕྱིར་ལྡོག་མེད་པ་ནི། །རྡོ་རྗེའི་ཨེ་ཡིག་ཆེན་པོར་བཞུགས་པའི་དགའ་བའི་ལུས། །གཅིག་ཏུ་བསིལ་བའི་སྒྲ་དབྱངས་སྙན་དགུ་ཅི་ཡང་སྒྲོག །དམིགས་བཅས་ཡུལ་གྱི་སྟོང་གཟུགས་མཚར་བ་ལ། །ཡུལ་ཅན་དམིགས་མེད་བདེ་བས་དབུགས་དབྱུང་སྟེ། །ཆགས་དང་ཆགས་བྲལ་འདྲེས་མར་ངལ་གསོས་ནས། །ཕྱི་ནང་གཞན་མཆོག་དངོས་པོའི་གནས་པ་བརྟས། །སྲིད་དང་ཞི་བའི་སེམས་དཔའ་རྡོ་རྗེ་ཆེའི། །མཁའ་ཁྱབ་ཏིང་འཛིན་མཆོག་ཏུ་བཀོད་པ་ལས། །བདེ་ཆེན་ཤེས་རབ་རྒྱལ་བའི་མྱོས་བྱེད་ཀྱིས། །བདེ་གཤེགས་རྒྱལ་བའི་རྒྱ་མཚོ་མཉེས་པར་བྱས། །གང་ནས་འཇིག་རྟེན་ཐོས་བསམ་སྒོམ་པ་ལས། །བྱུང་བའི་བློ་གྲོས་རྒན་པོ་མ་ཡིན་པར། །འཇིག་རྟེན་འདས་པའི་ཤེས་རབ་གཞོན་ནུ་ཡི། །ལང་ཚོ་དར་བྱེད་དེ་ལ་ཕྱག་བགྱིད་དོ། །ཟང་ཟིང་རྙེད་པའི་རོ་ནི་ཕྱི་སར་བལྟ། །གསང་ཆེན་ལམ་དང་དེ་སྟོན་བླ་མ་ལ། །སྲོག་ལས་གཅེས་འཛིན་དེ་ལས་མན་ངག་འདི། །ཤེས་བྱའི་ཁོངས་འདིར་ཡིད་བཞིན་ནོར་མཆོག་ཡིན། །བདག་གིས་འདིར་འབད་ལེགས་བྱས་དེས། །རིས་མེད་སེམས་ཅན་ཐམས་ཅད་པ། །འབྲས་བུའི་ཐེག་པ་འདིར་ཞུགས་ཏེ། །འཁོར་ལོའི་དབང་ཕྱུག་འགྲུབ་གྱུར་ཅིག །ཅེས་བྱ་བ་འདི་ནི་རྒྱལ་མཆོག་ཀརྨ་པའི་མཚན་གྱི་ཆ་ཤས་ཀྱིས་ཡང་དག་པར་འབོད་པའི་ཤཱཀྱའི་བརྟུལ་ཞུགས་ལ་གནས་པ། དཔལ་ལྡན་ཆོས་གྲུབ་གྲགས་པ་ཕྱོགས་ཐམས་ཅད་ལས་དུས་ཀུན་ཏུ་སྣ་ཚོགས་པ་རྣམ་པར་རྒྱལ་བ་མི་བསྐྱོད་བཟང་པོ་རྡོ་རྗེ་དགའ་བའི་དབྱངས་ཀྱིས་རང་ལོ་ཉེར་བདུན་པ་ལ་སྦྱར་ནས། ཕྱིས་ཧ་བོ་གངས་བཟང་གི་མགུལ་དུ་ཟབ་གསང་གི་གནད་ཕྲ་མོ་འགའ་ཞིག་ཡུམ་མཆོག་བཅོམ་ལྡན་འདས་མའི་བཀས་བདེ་བར་རྗེས་སུ་གནང་སྟེ་རང་ལོ་སོ་དྲུག་པར་ཞིབ་ཏུ་བརྗོད་ཅིང་གླེགས་བམ་དུ་བྱས་སོ། །
འདིའང་རིག་པ་མཆོག་གི་སྡོམ་པ་རྫོགས་པར་འཛིན་ཅིང་རྡོ་རྗེའི་སློབ་མ་དང་རྡོ་རྗེ་སློབ་དཔོན་གྱི་དབང་གོང་འོག་རྣམས་ཡོངས་རྫོགས་ཀྱིས་རྒྱུད་སྨིན་ནས་བསྐྱེད་རྫོགས་ཀྱི་སྡོམ་པ་དང་དམ་ཚིག་ཚུལ་བཞིན་དུ་སྲུང་བ་ཞིག་གིས་ལམ་འདི་ཉམས་སུ་བླངས་ན་ཚེ་གཅིག་གམ། སྐྱེ་བ་བདུན་ནམ། ཅི་ལྟར་ཡང་སྐྱེ་བ་བཅུ་དྲུག་ཚུན་ལ་ངེས་པར་མཆོག་གི་དངོས་གྲུབ་བླ་ན་མེད་པ་འཐོབ་ལ། དེ་ལྟར་མིན་པ་སྒོམ་ལོ་དང་སྒྲུབ་ལོ་བྱས་ཀྱང་འབྲས་བུ་མི་འབྱིན་ཏེ། སངས་རྒྱས་མཉམ་སྦྱོར་ལས།
དཀྱིལ་འཁོར་དུ་ནི་མ་ཞུགས་དང༌། །
དམ་ཚིག་རྣམས་ནི་སྤངས་པ་དང༌། །
གསང་བའི་དེ་ཉིད་མི་ཤེས་པས། །
བསྒྲུབས་ཀྱང་ཅི་ཡང་མི་འགྲུབ་བོ། །
ཞེས་འབྱུང་བའི་ཕྱིར། ཁྱད་པར་ཁྲིད་འདི་རང་གིས་ཉམས་སུ་མ་བསྟར་བར་ཟང་ཟིང་གི་ཆེད་དུ་བཀླག་ལུང་བྱེད་པ་རྣམས་ཀྱི་སྙིང་ཁྲག་རྡོ་རྗེ་བེར་ནག་ཅན་གྱིས་ས་ལ་འཕོས་ཤིག་ཅེས་ཁོ་བོ་མི་བསྐྱོད་རྡོ་རྗེས་ལུང་བྱིན་པའོ། །མཆན་འདི་ཐམས་ཅད་ཀྱང་སློབ་མ་རྣམས་ལ་མན་ངག་སྦྱིན་སྐབས་གློ་བུར་དུ་གལ་ཆེ་བ་གཅེས་པར་གོ་ནས་སློབ་དཔོན་མི་བསྐྱོད་རྡོ་རྗེ་རང་ཉིད་ཀྱིས་སྦྱར་བའོ། །
ཨོཾ་སྭསྟི། འཕོ་འགྱུར་མཚན་མ་བྲལ་བའི་དབྱིངས། །
ཡེ་ཤེས་ཐིག་ལེའི་དཀྱིལ་འཁོར་ཅན། །
ཁྱབ་བདག་རྡོ་རྗེ་བཙུན་མོ་ལ། །
གཉིས་མེད་བློ་ཡིས་གུས་ཕྱག་འཚལ། ། ༡
སྐད་ཅིག་གཅིག་གིས་བྱེ་བྲག་ཏུ། །
ཕྱེད་གྱུར་གསང་ཆེན་རྡོ་རྗེའི་ཐིག །
དབྱིངས་ཀྱི་ཀླང་ནས་རང་བྱུང་དབྱངས། །
རྩོལ་མེད་ནཱ་དའི་སྒྲ་རུ་འཕོས། ། ༢
དེ་ལས་མ་རྒྱུད་ཡོངས་ཀྱི་རྩེ། །
ཟབ་དོན་དགོངས་པའི་མཐར་ཐུག་པ། །
རླུང་སེམས་གཉིས་མེད་མན་ངག་ནི། །
ཐབས་ལམ་ཀུན་གྱི་ཕུལ་དུ་གྱུར། ། ༣
རྡོ་རྗེ་འཆང་གི་སྙིང་ཐིག་སྟེ། །
གྲུབ་ཐོབ་ཡོངས་ཀྱི་ཐུགས་དམ་མཐིལ། །
འདི་ལ་བརྟེན་རྣམས་ཟག་མེད་ཀྱི། །
སྐུ་རུ་མ་གྱུར་འགའ་ཡང་མེད། ། ༤
བཀའ་བཞི་བརྒྱུད་པ་ཐམས་ཅད་ཀྱི། །
བགོ་སྐལ་སྙན་ནས་སྙན་དུ་ཡང༌། །
བརྒྱུད་པ་མ་གཏོགས་གདམས་ངག་སྤྱིར། །
ཁྱབ་གདལ་མ་བྲ་གོང་མའི་ལུགས། ། ༥
གཏམ་ཙམ་གླེང་བ་མ་མཆིས་ན། །
ཡི་གེར་སྤེལ་བ་ལྟ་ཅི་སྨོས། །
དེ་ཕྱིར་རྩ་གསུམ་བྱིན་རླབས་ཀྱི། །
ངད་པ་ཡལ་བ་གཅིག་ཀྱང་མེད། ། ༦
ཕྱིས་ཤིག་དུས་སུ་བབ་པ་དང༌། །
མཁའ་འགྲོའི་ལུང་བསྟན་ཐོབ་པས་ན། །
ཁ་སྦྱོར་བདུན་གྱི་བདག་པོ་དང༌། །
དབྱེར་མེད་རྒྱལ་བ་མི་བསྐྱོད་རྗེས། ། ༧
ཤིན་ཏུ་གསལ་བར་ཕྱེས་ནས་སུ། །
རྡོ་རྗེའི་ཚིག་ཏུ་བསྒྲུབས་པ་ཡི། །
ཟབ་ཁྲིད་ཕྱི་མཐའི་བརྒྱུད་འཛིན་ལ། །
བརྩེར་དགོངས་རྒྱས་པར་སྤེལ་བྱས་སོ། ། ༨
རླུང་གི་རྟ་དང་ལྷན་ཅིག་པར། །
སེམས་ཀྱི་འཁོར་ལོ་གང་འཁོར་བ། །
དབྱེར་མེད་འོད་གསལ་དྷཱུ་ཏི་རུ། །
གཅུན་པའི་ཆོ་ག་བླ་མེད་འདི། ། ༩
ཚེ་གཅིག་སངས་རྒྱས་ཐོབ་པ་ལ། །
མེད་ཐབས་མེད་པའི་ཟབ་ཆོས་ཏེ། །
ཁྱད་པར་ཐབས་ལམ་ཆོས་དྲུག་གི། །
མན་ངག་བླ་མེད་ཉིད་དུ་མངོན། ། ༡༠
དེ་ཕྱིར་གསང་ཆེན་བསྟན་པའི་བཙས། །
དགོངས་ནས་ཀུན་མཁྱེན་བྱམས་མགོན་རྗེ། །
ཏཱ་ཡི་སི་ཏུ་པདྨ་ཡི། །
ལྗགས་ལྡན་གསུམ་པ་དབང་མཆོག་རྒྱལ། ། ༡༡
གང་གི་ཐུགས་བསྐྱེད་ས་གཞི་ལས། །
ཆོས་གཏེར་འདོད་པ་འཇོ་བའི་གཞིར། །
ཡོངས་བལྟམས་སྤར་གྱི་ལྗོན་བཟང་ནི། །
དཔལ་སྤུངས་གདན་སར་གཡོ་མེད་བརྗིད། ། ༡༢
དགེ་འདིས་མཁའ་ཁྱབ་སེམས་ཅན་དང༌། །
བྱེ་བྲག་སྒོ་གསུམ་འབྲེལ་ཐོགས་བཅས། །
བདེ་ཆེན་ཡེ་ཤེས་འཁོར་ལོའི་སྦུབས། །
ཐམས་ཅད་མངོན་བྱང་ཆུབ་པར་ཤོག ། ༡༣
ཅེས་པའི་སྤར་བྱང་སྨོན་ཚིག་ཉུང་ངུ་འདི་ཡང་སྙོམས་ལས་པ་འཇམ་དབྱངས་ཆོས་ཀྱི་རྒྱལ་མཚན་གྱིས་སྤེལ་བ་དགེ་བར་གྱུར་ཅིག། ༎
